---
layout: post
title: Menopauza
slug: menopauza
topic: telo
subtopic: vyvin
date: 2021-04-25T15:00:21.359Z
metadescription: Menopauza je pojem, ktorý označuje neprítomnosť menštruácie po
  dobu viac ako 12 mesiacov. Bežný nástup menopauzy je okolo veku 52 rokov.
  Dochádza vtedy k fyziologickému zlyhaniu vaječníkov, ktoré je spôsobené
  starnutím.
references: \-
---
**Menopauza** je pojem, ktorý označuje neprítomnosť menštruácie po dobu viac ako 12 mesiacov. Bežný nástup menopauzy je okolo veku 52 rokov. Dochádza vtedy k fyziologickému zlyhaniu vaječníkov, ktoré je spôsobené starnutím. Jeden z prvých príznakov je nepravidelná menštruácia. Väčšina ľudí s vulvou si prejde menopauzou medzi 40. a 58. rokom života. Okrem prirodzenej menopauzy existuje aj umelo vyvolaná menopauza, a to v prípade, že vaječníky sú chirurgicky odstránené z tela, dôsledkom chemoterapie či niektorých hormonálnych liekov, v dôsledku zdravotných problémov ako je endometrióza či rakovina maternice. Symptómy umelo vyvolanej menopauzy sú rovnaké ako pri prirodzenej menopauze, s tým rozdielom, že nenastávajú postupne ale v rozmedzí veľmi krátkeho času. 

Ľudia s vulvou sa narodia s pevným množstvom vajíčok, ktoré sa nachádzajú vo vaječníkoch. Tie sú zodpovedné za produkciu estrogénu a progestínu. So stúpajúcim vekom klesá produkcia estrogénu a uvoľňovanie vajíčok je menej pravidelné či menej časté. V momente, kedy žena nedostala menštruáciu 12 mesiacov, vaječníky ďalej neuvoľňujú vajíčka a produkcia estrogénu je výrazne nižšia, než pred menopauzou. 

#### Príznaky menopauzy zahŕňajú:

* návaly horúčavy sprevádzané zvýšenou intenzitou tlkotu srdca a potenia;
* bolesti hlavy;
* únava;
* znížené libido/sexuálna túžba;
* stenčovanie vaginálnych stien a menej prirodzenej lubrikácie vagíny (t.j. vaginálna atrofia);
* výkyvy nálad;
* emocionálne príznaky ako smútok, podráždenosť, strata motivácie, stres, agresia, úzkosť, neschopnosť sústrediť sa, atď. 

Tieto príznaky sú spôsobené nedostatkom estrogénu. Väčšina z bežných symptómov vymizne po pár rokoch, existujú však spôsoby, akými sa dajú príznaky zmierniť. 

#### Odporúča sa:

* vyhýbať sa horúcim miestam, hrubému oblečeniu a horúcim nápojom;
* vyhýbať sa alkoholu, cigaretám, kofeínu a štipľavým jedlám;
* vyhýbať sa stresovým situáciám a konfliktom;
* pravidelný pohyb;
* zdravý spánok;
* zdravá strava;
* vykonávať rôzne voľnočasové aktivity a rozvíjať svoje záľuby;
* tráviť čas s priateľmi/kami alebo inými blízkymi v domácnosti aj mimo nej.

#### Dlhodobé následky menopauzy a starnutia zahŕňajú nasledovné:

* osteoporóza – rednutie kostí;
* kardiovaskulárne ochorenia;
* zmena štruktúry pokožky a vlasov;
* hirzutizmus – rast ochlpenia na nových miestach, hustejšie či pevnejšie chlpy;
* alopecia – vypadávanie vlasov v zhlukoch na ľubovoľných miestach na tele.

V prípade, že symptómy menopauzy sú veľmi silné alebo bránia človeku vo vykonávaní bežných činností, môžu byť liečené hormonálnou terapiou. Estrogén je možné nahrádzať vo forme tabletiek, náplastí, gélov či sprejov. Najúčinnejším spôsobom zmierňovania príznakov menopauzy je HMT (hormonálna menopauzálna terapia). Tá väčšinou zahŕňa suplementy estrogénu a progestínu, ktoré pomáhajú, aby menopauza nastupovala postupne a pozvoľne.