---
layout: post
title: Vzorce partnerských a sexuálnych vzťahov
slug: vzorce-partnerskych-a-sexualnych-vztahov
topic: vztahy
subtopic: vztahy
date: 2021-04-28T13:46:54.175Z
---
V slovenskej spoločnosti a kultúre je väčšinovo zachovaný exkluzívne monogamný typ vzťahov. To je vzťah, v ktorom 2 osoby vedú výlučne vzájomný romantický aj sexuálny život. Mnohé monogamné vzťahy sú krásne a pre daných ľudí fungujú perfektne. Monogamia však nie je norma u každého. Okrem toho, že nemonogamné vzorce vzťahov môžeme nájsť v rôznych kultúrach, krajinách, náboženstvách a spoločenstvách ako v súčasnosti tak aj v minulosti, rozdielne vzorce vzťahov nie sú ojedinelé ani v našich končinách. Ako sme už písali v [článku o rôznorodosti](/roznorodost/), všetci sme iní a jedineční a to robí našu ľudskosť krásnou. Inak to nie je ani pri vzťahoch, ktoré vedieme a ktoré nám vyhovujú. V tomto článku si rozoberieme rôzne **vzorce vzťahov, ktoré ľudia môžu viesť**.

Na začiatok je dôležité zdôrazniť, že vzťahy nie sú len partnerské. Vzťah je akákoľvek väzba, ktorú máme s iným človekom. Vzťahy môžu byť priateľské, rodinné, súrodenecké, pracovné, romantické, sexuálne a mnohé iné. Tento článok sa však zameriava výlučne na romantické a sexuálne vzťahy. Vzorcom vzťahu nazývame jeho štruktúru v súvislosti s počtom ľudí, ktorí sú jeho súčasťou. Podľa Jessicy Fern a jej knihy Polysecure môžeme vzorec partnerského vzťahu definovať alebo opísať na základe 2 kritérií: **citová výlučnosť a sexuálna výlučnosť**. 

<br>

### **Citová výlučnosť** 

Citová výlučnosť určuje hranice konkrétneho partnerského vzťahu týkajúce sa romantických väzieb. Ak sa človek dokáže súčasne zaľúbiť len do 1 osoby, je monoamórny, ak sa dokáže súčasne zaľúbiť do viac než 1 osoby, je polyamórny. Avšak, naša schopnosť existovať v istej vzťahovej štruktúre neurčuje hranice konkrétneho vzťahu. To znamená, že ak sú napríklad vo vzťahu 2 osoby, z ktorých 1 je monoamórna a 1 je polyamórna, môžu sa dohodnúť, že budú žiť v monoamórnom vzťahu. Takýto vzťah má teda vysokú citovú výlučnosť (t.j. citové väzby môžu mať títo 2 ľudia len medzi sebou). Takisto sa však môžu dohodnúť, že budú žiť v polyamórnom vzťahu, v ktorom polymórny človek môžu mať romantický vzťah aj s inými ľuďmi (v takomto prípade by vzťah mal nižšiu citovú výlučnosť). <br> 

### **Sexuálna výlučnosť**

Sexuálna výlučnosť určuje hranice partnerského vzťahu týkajúce sa [sexuálnych väzieb](/sexualne-aktivity/). Poly-sexuálni* ľudia uprednostňujú vzťahy, v ktorých môžu mať viacero sexuálnych partnerov/iek, pričom mono-sexuálni ľudia nevedia alebo nechcú mať sexuálny vzťah súčasne s viac než 1 osobou. Mnohí ľudia sú poly-sexuálni, keď sú mimo partnerského vzťahu, ale ak majú k niekomu romantickú väzbu, sú mono-sexuálni. Ľudia majú rôzne preferencie, preto sa hranice jednotlivých vzťahov určujú spoločne na základe vzájomnej dohody a súhlasu. Dvaja ľudia vo vzťahu s vysokou sexuálnou výlučnosťou majú sexuálny vzťah len medzi sebou. Vo vzťahoch s nižšou sexuálnou výlučnosťou môžu mať ľudia určenú konkrétnu osobu (prípadne viaceré), s ktorými môžu mať alebo majú sexuálny vzťah. Vo vzťahoch s nízkou alebo so žiadnou sexuálnou výlučnosťou sa môžu ľudia zapájať do sexuálnych aktivít s rôznymi osobami, väčšinou za určitých podmienok (napr. používanie [bariér a antikoncepcie](/ako-sa-chranit-proti-nezelanemu-tehotenstvu-a-prenosu-ppi/), [vzájomné zdieľanie informácií o sexuálnom živote](/komunikacia-v-sexualnom-vztahu/) a podobne). <br>

Citová a sexuálna výlučnosť môžu byť vo vzťahu úplne oddelené, ale aj vzájomne prepojené. Často tieto hranice nie sú rovnaké pre všetkých ľudí v danom vzťahu, môžu sa meniť a prispôsobovať preferenciám jednotlivých partnerov/iek. Rôzne hranice môžu existovať na rôzne aktivity. **Keďže rôzni ľudia majú rôzne vnímanie toho, čo presne citová a sexuálna výlučnosť znamená, tieto rozhovory je potrebné viesť aj v monogamných vzťahoch.** Niektorí ľudia považujú sledovanie pornografie za porušenie sexuálnej výlučnosti, iní nie. Názory a pohľady ľudí sa rôznia aj pri aktivitách ako flirtovanie, internetová komunikácia s cudzími ľuďmi, zasielanie alebo zdieľanie svojich fotografií, objímanie, sexuálne fantázie o iných ľuďoch, masturbácia, dávanie komplimentov, pozitívne komentovanie vzhľadu či charakteru iných ľudí, držanie sa za ruky, navštevovanie iných ľudí a mnohé iné. Z tohto dôvodu je veľmi dôležité komunikovať o týchto aspektoch vzťahu hneď na začiatku, stanoviť si jasné hranice a v prípade neprekonateľných prekážok v preferenciách radšej vzťah ukončiť (alebo ho ani nezačať). Nasledujúci graf slúži na ilustráciu toho, ako jednotlivé vzorce vzťahov môžu vyzerať na základe citovej a sexuálnej výlučnosti.

<div class="flex flex-wrap justify-around">
<img src="/images/uploads/vzorce-vztahov.jpg" alt="Vzorce vzťahov na základe citovej a sexuálnej výlučnosti">
</div>

<br> 

Tento graf je len orientačný. Rôzne vzorce vzťahov môžu mať špecifické podoby a pre každého môžu predstavovať niečo iné. Jednotlivé typy vzťahov slúžia len ako príklady. 

<div class='notes'>
<strong>Polyfidelita</strong> - niekoľko vopred stanovených ľudí (viac než 2), ktorí sú si vzájomne sexuálne a/alebo romanticky verní. <br>

<strong>Súčasná asexualita a polyamória</strong>- jeden alebo obaja partneri/ky sú asexuálni (nechcú sa zapájať do sexuálnych aktivít), romanticky však dokážu a chcú nadväzovať vzťahy s viacerými ľuďmi. <br>

<strong>Polyintimita</strong>- partneri/ky vedú intímne vzťahy s inými ľuďmi, pričom na definícii intimity sa vopred dohodnú. <br>

<strong>Otvorené manželstvo/otvorený vzťah</strong>- môže byť vysoko citovo výlučný ale menej sexuálne výlučný. Takéto páry často praktizujú rôzne sexuálne aktivity s inými ľuďmi spolu aj oddelene. <br>

<strong>Swingovanie</strong>- opisuje aktivitu, počas ktorej páry navštevujú swingers party. <br>

<strong>Hierarchická polyamória</strong>-  1 človek je tzv. primárny/a partner/ka a ostatní ľudia vo vzťahu sú sekundárni, prípadne terciárni atď. Takáto hierarchia môže určovať, s ktorými ľuďmi z daného vzťahu trávi človek viac času, komu venuje viac pozornosti, kto je prioritou v situáciách, kedy chcú s človekom tráviť čas viacerí ľudia naraz a podobne. <br>

<strong>Nehierarchická polyamória</strong>- jednotliví ľudia vo vzťahu sú si rovní a niekto z nich by nemal byť uprednostňovaný. V takomto vzťahu môžu byť 3 ľudia zaľúbení vzájomne do seba, ale takisto môže byť 1 človek vo vzťahu s 3 ľuďmi a ďalší z týchto 3 ľudí byť vo vzťahu s inými ľuďmi a podobne. Takejto sieti vzťahov sa hovorí „polykula“. <br>

<strong>Vzťahová anarchia</strong>- môže znamenať, že ktokoľvek môže viesť akékoľvek vzťahy bez obmedzení.

</div>

Toto sú len niektoré príklady na vzorce vzťahov, v ktorých ľudia môžu žiť. V každom vzťahu je nevyhnutné otvorene komunikovať a rešpektovať vzájomné hranice. Všetky vzťahy sa občas musia vysporiadať s problémami, ako nedostatok času, rozdielne záujmy či priority, neuspokojivý sexuálny život či žiarlivosť. Najdôležitejšie je byť k sebe úprimní, otvorení a vždy sa snažiť nájsť také riešenia, ktoré budú akceptovateľným kompromisom pre všetkých.

<div class='f-vztahy box-post'>

Bez ohľadu na to, v akom type vzťahu žijeme my, mali by sme akceptovať a rešpektovať vzťahy, ktoré vedú ľudia v našom okolí. Ak máte okolo seba známych, rodinu, priateľov/ky, ktorí žijú vo vzťahu, ktorého vzorec nedokážete pochopiť, prípadne si nedokáže predstaviť taký vzťah viesť, snažte sa v prvom rade vysporiadať s vlastnými predsudkami. Pokúste sa prijať, že rôzni ľudia majú rôzne preferencie a najdôležitejšie je to, aby sa v ich vzťahu cítili oni sami dobre a bezpečne. Nezabúdajte, že rešpekt voči ostatným nie je podmienený pochopením ich životov či rozhodnutí.

</div>

<br>
<br>

\*polysexualita (písaná bez spojovníka) je typ sexuálnej orientácie a má rozdielny význam, než termín „poly-sexualita“ v tomto článku

<br>
<br>
<br>
<p class="important-text">ZDROJE:</p>

Fern, Jessica. Polysecure: Attachment, Trauma and Consensual Nonmonogamy. Portland, OR: Thorntree Press, 2020.