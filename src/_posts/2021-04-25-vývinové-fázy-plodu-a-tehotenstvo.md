---
layout: post
title: Vývinové fázy plodu a tehotenstvo
slug: vyvinove-fazy-plodu-a-tehotenstvo
topic: telo
subtopic: vyvin
date: 2021-04-25T13:08:47.556Z
metadescription: Tehotenstvo bežne trvá približne 40 týždňov a býva rozdelené na
  tri tzv. trimestre. Počas týchto troch trimestrov prechádzajú matka aj plod
  určitými kľúčovými zmenami. Tretí trimester a aj samotné tehotenstvo sa končí
  pôrodom.
references: >-
  Baldwin, John, and Janice Baldwin. “SexInfo Online.” SexInfo Online: nonprofit
  organization. University of California, Santa Barbara. Accessed January 1,
  2021. https://sexinfoonline.com/. 


  Redakcia. “Tehotenstvo, Počatie, Plánovanie Bábätka.” Promama. Accessed March 20, 2021. https://www.promama.sk/tehotenstvo/vyhladavanie?kategorie=41. 


  “Tehotenstvo Po Týždňoch.” Babyweb.sk, 2009. https://www.babyweb.sk/tehotenstvo-po-tyzdnoch-13. 


  Yakıştıran, Betül, Tuncay Yüce, and Feride Söylemez. “First Trimester Bleeding and Pregnancy Outcomes: Case-Control Study.” IJWHR. International Journal of Women’s Health and Reproduction Sciences, January 2016. http://www.ijwhr.net/pdf/pdf_IJWHR_133.pdf.
---
<div class='notes'>

Poznámka na začiatok:

V nasledujúcom texte používame pojem „matka“ vo veľmi úzkom zmysle za účelom zjednodušenia textu. Matkou myslíme človeka, ktorý otehotnie, porodí dieťa a stane sa jeho rodičom. Uvedomujeme si, že nie všetci ľudia s vulvou, ktorí otehotnejú, sú ženy, nie všetci sa stanú matkami a nie všetky matky porodili svoje dieťa.

</div>

Tehotenstvo trvá približne 40 týždňov od prvého dňa poslednej [menštruácie](/menstruacny-cyklus/). Táto doba je rozdelená do 3 trimestrov. Prvý trimester trvá od 1. do 12. týždňa tehotenstva, druhý trimester trvá od 13. do 26. týždňa a tretí trimester trvá od 27. do 40. týždňa. 

V nasledujúcom texte vysvetľujeme zmeny počas tehotenstva tak, ako sa dejú pri „priemernom“ tehotenstve. Rozdielne trvanie jednotlivých vývojových fáz je však úplne prirodzené. Existujú rôzne [aplikácie](https://www.cosmopolitan.com/sex-love/a17887712/best-pregnancy-tracker-app/), ktoré vám môžu pomôcť detailne sledovať zmeny v tehotenstve. Zmeny a všetky otázky je zároveň potrebné konzultovať s medicínskymi špecialistami a špecialistkami.

<br>

### **1. trimester: 1. – 12. týždeň**

<br>

#### Matka

Počas prvého trimestra začnú prvé zmeny v tele matky. Prvé, čo si matka môže všimnúť, je vynechanie menštruácie. Vtedy je vhodné urobiť si tehotenský test a navštíviť gynekológa/gynekologičku. Prvý ultrazvuk môže byť vykonaný medzi 6. až 8. týždňom tehotenstva. Po prvej vynechanej menštruácii môžu začať emocionálne symptómy, ako časté výkyvy nálad a telesné zmeny, ako celková telesná únava alebo ranné nevoľnosti a zvracanie. Nevoľnosť je spôsobená predovšetkým vysokou hladinou hCG hormónu. Tieto symptómy sa vyskytujú približne u 85 % tehotných ľudí. Ďalšie zmeny môžu zahŕať častý hlad, zvláštne a nezvyčajné chute, zvýšená citlivosť čuchu, zvýšená citlivosť či bolestivosť [prsníkov](/prsia/), zmeny v túžbe po sexuálnych aktivitách, časté močenie, akné či bolesti hlavy. Počas prvého trimestra môže dôjsť k miernemu nárastu hmotnosti. Všetky tieto symptómy môžu aj nemusia pokračovať počas celého obdobia tehotenstva. Je dôležité dbať na dostatočnú a zdravú výživu, vyhýbať sa alkoholu, cigaretám, drogám, niektorým liekom a veľa oddychovať. 

<br>

#### Plod

* **1. – 6. týždeň**: Dôjde k [oplodneniu vajíčka a k jeho zahniezdeniu](/zaciatok-tehotenstva/) v sliznici [maternice](/vnutorne-pohlavne-ustrojenstvo-cloveka-s-vulvou/). Plod sa začne vyvíjať. V tejto fáze má plod podobu malej „guličky“, je to zhluk buniek, ktorých počet exponenciálne rastie.
* **7. týždeň**: Začne sa vyvíjať mozog a tvár plodu. Je možné spozorovať nosné dierky a začnú sa vyvíjať aj očné šošovky. Plod je približne 4 až 8 mm dlhý. Dĺžka plodu sa až do konca tehotenstva počíta od temena po zadoček. 
* **8. týždeň**: Začnú sa vyvíjať končatiny, vrátane prstov a začne sa spevňovať trup. Plod má už vytvorené základy všetkých orgánov a je 1,5 až 2 cm dlhý.
* **9. týždeň**: Vyvíjajú sa kosti a je možné spozorovať ohyby v lakťoch. Ďalej sa vyvíjajú viečka, uši, prsty na nohách. Objavujú sa prvé svaly. Vyvíja sa pupočník, ktorý bude po zvyšok tehotenstva komunikačnou tepnou medzi plodom a matkou. Plod je zhruba 2 až 3 cm dlhý. 
* **10. týždeň**: Hlava je viac okrúhla. Začne sa vyvíjať krk, okraje očných viečok sa zrastú. Sú viditeľné prvé pohyby plodu. Ten teraz meria asi 3 – 4 cm a váži 5 g. 
* **11. týždeň**: Hlava plodu zaberá približne polovicu celej svojej dĺžky. V pečeni sa začnú tvoriť červené krvinky. Začnú sa vyvíjať vonkajšie genitálie aj kĺbové spojenia. Vyvíjajú sa prvé zárodky zmyslov. Plod má asi 4,5 až 6,5 cm a váži asi 8 g. Približne v tomto období sa končí kritická fáza vývoja a riziko vzniku vývojových chýb sa zmenší.
* **12. týždeň**: Rolu výživy plodu a zásobovanie kyslíkom plne preberá placenta a nahrádza tak žlté teliesko. Tráviaci systém plodu dokáže vstrebávať glukózu, vyvíjajú sa hlasivky, dúhovka, chuťové bunky, vlasové folikuly, začnú rásť nechty na prstoch na rukách, začína pracovať imunitný systém, hypofýza produkuje hormóny. Plod sa začína pohybovať, zatína dlane, otvára ústa. Plod meria asi 6 – 7 cm a váži 8 – 14 g.

<br>

### **2. trimester: 13. – 26. týždeň**

<br>

#### Matka

Mnoho telesných symptómov z prvého semestra odznie, niektoré pretrvajú. Symptómy zahŕňajú časté močenie, zrýchlený tlkot srdca počas bežných aktivít a mierne pálenie či pichanie pri srdci. Okolo dvadsiateho týždňa sa podbrušie začne zaokrúhľovať, matka môže pociťovať prvé „kopanie“, teda pohyby dieťaťa. Tiež môžu nastať prvé nepravidelné falošné kontrakcie, ktorým hovoríme Braxton-Hicks kontrakcie. Svaly maternice sa v dôsledku produkcie oxytocínu sťahujú a postupne sa tak pripravujú na pôrod. Intenzita aj frekvencia týchto kontrakcií sa môže časom zvyšovať. 

<br>

#### Plod

* **13. týždeň**: Vyvíja sa kostra, obličky začnú vylučovať moč do močového mechúra, pečeň tvorí žlč, pankreas vytvára inzulín, črevá sa premiestňujú do brušnej dutiny, vyvíjajú sa pohlavné orgány a dotvára sa krk, ktorý napomáha pohybom hlavy. Plod je 6 – 8 cm dlhý a váži do 20 g.
* **14. týždeň**: Plod ohýba nohy v kolenách, dolné končatiny sú dlhšie ako horné, predlžuje sa krk, plod začína ovládať mimiku tváre, začína pracovať nervový systém. Plod pije plodovú vodu, nacvičuje si dýchacie pohyby, začína sa vylučovanie hormónov štítnej žľazy. Biologické pohlavie plodu začína byť viditeľné. 
* **15. týždeň**: Nastane rýchly rast kostí aj lebky. Začínajú rásť vlasy a chlpy, vyvíja sa sluch. Plod meria asi 11 cm a váži 50 g.
* **16. týždeň**: Spevňujú sa kosti, plod je schopný ohýbať všetky kĺby, sietnica je citlivá na svetlo, imunitný systém začne vytvárať protilátky. Plod sa pomaly koordinovane hýbe, kope, prevaľuje sa. Uši sú takmer vo svojej finálnej pozícii.
* **17. – 18. týždeň**: Prsty sú vyvinuté a plod nimi hýbe, pokožka je tenká, začne sa ukladať podkožný tuk. Rastú mihalnice a obočie, vzniká slepé črevo, vyvinie sa sluch. Pľúca rastú a vyvíjajú sa v nich pľúcne vaky, vyvíjajú sa brušká prstov, v črevách sa hromadí prvá stolica. Plod meria asi 12,5 – 14 cm a váži asi 150 g.
* **19. týždeň**: Plod je obklopený tzv. vernix caseosa, čo je maz na povrchu tela plodu, ktorý pomáha predchádzať popraskaniu a zvráskaveniu kože. Trávenie začína produkovať žalúdočné šťavy, ktoré pomáhajú pri vstrebávaní plodovej vody. Plod dokáže udržať hlavu vzpriamene a aktívne sa hýbe. 
* **20. – 21. týždeň**: Plod je v strede prenatálneho vývoja, meria 14 – 16 cm, váži 255 g a rapídne priberá na váhe. Koža je pevnejšia, vyvíja sa centrálna nervová sústava aj zmysly. 
* **22. – 23. týždeň**: Mozog rastie, tvoria sa potné žľazy, dúhovka sa zafarbuje, v ďasnách sú pripravené zárodky prvých zubov, sluch je pomerne dobre vyvinutý, tvoria sa chuťové bunky na jazyku. Plod s [biologicky ženským pohlavím](/pohlavna-anatomia/) má vyvinutú [maternicu, vaječníky aj vajíčka](/vnutorne-pohlavne-ustrojenstvo-cloveka-s-vulvou/). Ak je plod [biologicky mužského pohlavia](/pohlavna-anatomia/), [semenníky ](/vnutorne-pohlavne-ustrojenstvo-cloveka-s-penisom/)zostúpili do brušnej dutiny. Plod meria okolo 20 cm a váži asi 350 g.
* **24. – 25. týždeň**: Plod pravidelne spí a zobúdza sa, začína sa vyvíjať reflex ľakania sa, otvárajú sa nosné dierky, nervy okolo úst citlivejú, pupočník je už silný a pružný. Pokračuje vývin pľúc a formujú sa dýchacie cesty. Plod váži asi 500 – 700 g a je 21 – 22 cm dlhé. Dieťa by malo pri predčasnom pôrode prvýkrát šancu prežiť mimo maternice. 
* **26. týždeň**: Plod intenzívne saje, napríklad palec na ruke či na nohe. Pri zvukovej stimulácii sa dieťaťu zrýchľuje pulz. V ústach sa vyvíjajú nervové zakončenia, pľúca aj nervový systém dozrievajú, dieťa je schopné odpovedať na dotyk. Meria asi 23 cm a váži 910 g.

<br>

### **3. trimester: 27. – 40. týždeň**

<br>

#### Matka

Tretí trimester býva pre matku fyzicky aj psychicky náročný. Kvôli rastúcemu bruchu sa môže cítiť nepríjemne a nepohodlne. Braxton-Hicks kontrakcie pretrvávajú a väčšinou sa k nim pridajú aj bolesti chrbta. Ďalšie symptómy zahŕňajú napuchnuté nohy a chodidlá, hemoroidy, nespavosť, únavu, výkyvy nálad, pálenie pri srdci. Takisto sa môžu začať nalievať prsia, z ktorých môže vytekať colostrum, tzv. prvé mlieko. Vzhľad bradaviek a dvorcov sa mení. Počas tohto obdobia môže matka výrazne pribrať na váhe, väčšinou približne okolo 12 kg. Po pôrode alebo počas tehotenstva sa veľmi často objavia strie, natiahnutá alebo ovisnutá koža, zmeny v pigmentácii kože atď. Tretí trimester ako aj tehotenstvo sa končí [pôrodom](/porod/).

<br>

#### Plod

* **27. – 28. týždeň**: Vyvíja sa sietnica, oči začnú reagovať na svetlo. Pod kožou sa ukladá tuk, chuťové bunky sú vyvinuté, vytvárajú sa mozgové závity, zdokonaľuje sa vyššia nervová činnosť, vyvíjajú sa vonkajšie pohlavné orgány. Dieťa si často cmúľa palec, rozoznáva hlasy. Meria okolo 24 – 25 cm a váži asi 1 – 1,1 kg.
* **29. – 30. týždeň**: Mozog rýchlo rastie, riadi dýchanie a telesnú teplotu. Dieťa otvára oči, vyvíja sa sluch aj chuť, kosti sa spevňujú. Dýchacie pohyby sú rytmické, spevňujú sa vlasy aj nechty, v kostnej dreni sa vytvárajú červené krvinky. Dieťa je najčastejšie uložené v polohe hlavou dole. Meria asi 26 – 27 cm a váži asi 1,3 kg.
* **31. – 32. týždeň**: Zrenice sa rozširujú a sťahujú, oči sú zatvorené len v spánku, čo je približne 90 % dňa. V pľúcach sa tvorí bielkovina, ktorá pomáha rozvinúť pľúca po pôrode. Pod pokožkou sa ukladá tuk, pokožka začína naberať pigmentáciu, akú bude mať po narodení. Plod je asi 28 – 29 cm dlhý a váži 1,5 – 1,8 kg. 
* **33. – 35. týždeň**: Orgány dozrievajú, rastie množstvo podkožného tuku, farba pokožky sa mení, rastie mozog aj hlava, pľúcne tkanivo aj tráviaca sústava dozrieva, imunitný systém sa rýchlo vyvíja. Väčšina detí narodených v tomto období prežije bez väčších komplikácií. Plod meria asi 30 – 33 cm a váži asi 2 – 2,5 kg.
* **36. – 38. týždeň**: Plod v tomto období väčšinou zaujme svoju definitívnu polohu, priestor v maternici je tesný. Rastú vlasy, koža je elastická a nie je priesvitná. V črevách je nahromadená prvá stolica. Dieťa meria asi 35 cm a váži 2,5 – 3 kg. 
* **39. – 40. týždeň**: Dieťa je pripravené narodiť sa. Mozgové cievy a nervové bunky sú úplne vyvinuté. Dieťa už nepokrýva vernix caseosa. Kosti rastú, mliečne žľazy aj pohlavné orgány sa dočasne zväčšia. Dieťa meria 36 – 38 cm, celková dĺžka od hlavy po chodidlá je 48 – 50 cm. Vážiť môže 3 a viac kg.