---
layout: post
title: Menštruačné pomôcky
slug: menstruacne-pomocky
topic: telo
subtopic: vyvin
date: 2021-04-25T06:40:14.810Z
metadescription: Ľudia, ktorí mávajú menštruáciu, musia väčšinou počas tejto
  fázy cyklu používať menštruačné pomôcky. Slúžia na absorpciu alebo zbieranie
  menštruačnej tekutiny. Existujú mnohé typy menštruačných potrieb, pričom
  všetky majú rôzne výhody aj nevýhody, rôznu cenu aj dostupnosť. Každému z nás
  vyhovujú iné pomôcky.
references: ""
---
Ľudia, ktorí mávajú [menštruáciu](/menstruacny-cyklus/), musia väčšinou počas tejto fázy cyklu používať menštruačné pomôcky. Slúžia na absorpciu alebo zbieranie menštruačnej tekutiny. Existujú mnohé typy menštruačných potrieb, pričom všetky majú rôzne výhody aj nevýhody, rôznu cenu aj dostupnosť. Každému z nás vyhovujú iné pomôcky. 

<div class='f-telo box-post'>

Je dôležité podotknúť, že nie všetci dokážu menštruačné pomôcky pre seba alebo svoju rodinu finančne pokryť. V závislosti od intenzity a dĺžky cyklu, počtu členov v domácnosti atď., môžu byť menštruačné potreby pre mnohých ľudí príliš drahé. Z tohto dôvodu môže menštruácia skomplikovať bežné fungovanie tisíckam ľudí na Slovensku (aj v zahraničí). 

</div>

### **Menštruačné vložky**

Vložka je tenká vrstva absorpčného materiálu, ktorá sa prilepí na spodnú bielizeň (nie na vulvu!) a **vsakuje menštruačnú tekutinu po tom, ako opustí telo** cez [vagínu](/vnutorne-pohlavne-ustrojenstvo-cloveka-s-vulvou/). Vložky sa vyrábajú v rôznych veľkostiach, hrúbkach, tvaroch, s krídelkami aj bez, z rôznych viac či menej ekologických materiálov. Niektoré vložky môžu obsahovať aj nebezpečné toxíny, predovšetkým tie parfumované. Vložky je potrebné meniť každé 3 – 8 hodín, alebo aj častejšie, v závislosti od intenzity krvácania. Dajú sa použiť iba raz a musia sa zahadzovať do komunálneho odpadu. Niektoré vložky sú kompostovateľné, nikdy by sa však nemali splachovať do záchoda. Ich výhodou je, že existujú v mnohých podobách a väčšinou je jednoduché ich zohnať, predávajú sa v drogériách aj v potravinách. Sú relatívne cenovo dostupné. Ich nevýhodou je najmä diskomfort. Mnohé ženy nemajú rady pocit vlhkosti; vložky môžu tiež zapáchať; často sa posunú či odlepia (najmä v spánku), v dôsledku čoho môže dôjsť k pretečeniu. V závislosti od cyklu môže byť nevyhnutná častá výmena vložiek. 

Existujú aj tzv. **znovu použiteľné (látkové) vložky**. Tie sú väčšinou vyrobené z bavlny, kvalitnejšie vložky sú vysoko savé, prípadne obsahujú nepremokavú vrstvu. Používajú sa podobne ako bežné vložky, ale nemajú lepivú vrstvu. Namiesto toho majú na krídelkách zapínanie, napríklad gombík alebo zapínanie podobné zapínaniu na podprsenke. Ich výhodou je, že sú dlhoročnou investíciou a ekologicky udržateľnejšou alternatívou bežných jednorazových vložiek. Človek si väčšinou zakúpi isté množstvo takýchto vložiek (napríklad 6), a postupne ich počas dňa mení ako bežné vložky. Je nevyhnutné mať ich dostatok na 24 hodín. Následne sa dajú opakovane prať a znovu použiť. <br>

### **Menštruačné nohavičky**

Je to typ **spodnej bielizne**, ktorá má podobnú funkciu, ako látkové vložky. Sú vyrobené z mimoriadne savého materiálu a väčšinou sú veľmi spoľahlivé, keďže sa nevedia posunúť ani odlepiť. Menštruačné nohavičky vyzerajú ako bežné nohavičky, sú však hrubšie a často majú vyšší sed. Ich výhodou je pohodlnosť a **ekologická** udržateľnosť. Pre ľudí s veľmi silnou menštruáciou môžu byť nepraktické, keďže môžu vyžadovať výmenu počas dňa. Tým, že sa menia menej často než vložky (minimálne každých 12 hodín), je pri nich väčšie riziko zápachu. Sú taktiež pomerne drahé a nie ľahko dostupné, väčšinou sa dajú kúpiť cez internet. Tiež je bežné zakúpiť si ich niekoľko naraz (napríklad 2 – 5). V takomto prípade sú menštruačné nohavičky skutočne dlhodobou investíciou, ktorá sa v konečnom dôsledku môže oplatiť. <br>

### **Tampóny**

Tampón je malý kus absorpčného materiálu tvarom podobný náboju. Slúži na **absorpciu menštruačnej tekutiny vo vnútri tela**, keďže sa zavádza do vagíny. Na konci tampónu je bavlnená šnúrka, ktorá trčí z vagíny a slúži na vyberanie tampónu z tela. Bežný tampón sa zavádza prstami. Niektoré tampóny majú plastové aplikátory, pri použití ktorých nie je potrebné vložiť prsty do vagíny. Vyrábajú sa v rôznych veľkostiach a hrúbkach. Pred použitím tampónu je nevyhnutné dôkladne si umyť ruky, keďže pri zavádzaní tampónu je možné zaviesť si do tela baktérie či vírusy, ktoré spôsobia infekciu. Tampóny je nevyhnutné vymieňať každých 3 – 6 hodín a môžu sa použiť iba raz, pričom je potrebné ich zahadzovať do komunálneho odpadu. Niektoré sú kompostovateľné, nikdy by sa však nemali splachovať do záchoda. Presné inštrukcie na použitie tampónu sa menia v závislosti od jeho typu. V balení sa vždy nachádza podrobný návod. Tampóny, rovnako ako vložky, sú dostupné, keďže sa predávajú v drogériách aj v potravinách a takisto sú relatívne cenovo dostupné. Ich výhodou je pohodlie, môžu sa používať pri športe či plávaní. Ich nevýhodou môže byť náročnejšie zavádzanie aj väčšie riziká rôznych infekcií či TSS. 

Pri používaní tampónov existuje riziko [Syndrómu toxického šoku](https://www.tampax.eu/sk/co-je-syndrom-toxickeho-soku-tss/) (Toxic shock syndrome – TSS). Je to veľmi zriedkavé, ale závažné ochorenie, spôsobované toxínmi, ktoré produkuje baktéria zvaná *zlatý stafylokok*. Tieto baktérie sa prirodzene vyskytujú v tele zdravého človeka, zvyčajne na pokožke, v nose, v podpazuší, v okolí genitálií a vo vagíne. Takmer tretina ľudskej populácie má tieto baktérie v tele bez toho, aby im spôsobovali zdravotné problémy. Niektoré kmene zlatého stafylokoka však produkujú toxín, ktorý spôsobuje TSS. Používanie tampónov je iba jedným z faktorov, ktoré môže zvýšiť riziko TSS. Nie je však presne jasné, akým spôsobom je používanie tampónov spojené so vznikom TSS. Predísť TSS sa dá najmä používaním tampónov s nízkou absorpciou a ich častou výmenou.  <br>

### **Menštruačný kalíšok**

Menštruačný kalíšok je malý „pohárik“ vyrobený z latexovej gumy alebo zo silikónu. Vkladá sa do vagíny a slúži na **zbieranie krvi vo vnútri tela**. Kalíšok priľne na steny pošvy a vo vnútri tela je vzduchotesný. Po naplnení sa kalíšok z tela vyberie, tekutina za z neho vyleje, kalíšok sa umyje a môže byť aplikovaný znovu. Je nevyhnutné ho meniť aspoň každých 12 hodín. Do bežného kalíška sa zmestí až 30 ml krvi, čo je 2× viac, ako zachytí tampón s najvyššou absorpciou. Jeden kalíšok sa môže používať až 10 rokov. Väčšinou sa predáva v 2 veľkostiach, 1 pre ženy, ktoré nerodili a 1 pre ženy po pôrode. Má mnoho výhod, ako napr.: je **ekologicky** udržateľný, nie je potrebné ho meniť tak často ako vložky či tampóny, je možné používať ho pri športe či plávaní, krv vôbec nezapácha (keďže nie je v kontakte so vzduchom), dlhodobo je finančne veľmi výhodný (kupuje sa raz za 10 rokov a jeho cena sa pohybuje na škále 15 – 30 €). V poslednej dobe je už aj na Slovensku dostupný v drogériách. Je však dôležité uistiť sa, že kalíšok je vyrobený z materiálu, ktorý je šetrný k telu (napr. lekársky silikón). Mnohé lacnejšie verzie sa totiž vyrábajú zo škodlivých plastov alebo iných nebezpečných materiálov. Kalíšok má aj mnohé nevýhody. Pri použití kalíška príde žena často do kontaktu s menštruačnou krvou a po vybratí je nevyhnutné ho umyť čistou vodou, takže jeho použitie nie je praktické ak človek nemá prístup k čistej vode. Pre mnohých ľudí je hlavne zo začiatku jeho aplikácia náročná, vyžaduje prax a určite je zložitejšia než napr. použitie bežnej vložky. Jeho zavádzanie takisto sprevádza riziko infekcie, riziko TSS nie je známe. Kvôli vyššej cene je kalíšok nevyhnutné všade nosiť so sebou, keďže človek si ho nekupuje pri každej menštruácií. Na začiatku a na konci menštruácie by sa kalíšok mal dať vyvariť, aby sme ho zbavili baktérií. Každé balenie obsahuje návod na použitie, na internete je však dostupných množstvo videí aj „zlepšovákov“ na aplikáciu menštruačných kalíškov. <br>

### **Menštruačný disk**

Menštruačný disk vo svojom názve nesie aj svoj tvar. Disk sa zavádza do vnútra tela a **zbiera menštruačnú tekutinu podobne ako kalíšok**. Pri zavádzaní však nezostáva v pošvovom kanáli, ale vsúva sa ďalej smerom ku krčku maternice až za lonovú kosť, kde sa udrží vďaka priľnavému povrchu. Disk je možné mať zavedený aj počas penetračného sexuálneho styku. Existujú 2 typy diskov, jeden je vyrobený z mäkkého materiálu, ktorý je šetrný k ľudskému telu a slúži len na 1 použitie. Druhý typ je vyrobený z lekárskeho silikónu, takže sa dá použiť znovu. Pri tomto type sú jeho výhody a nevýhody podobné ako pri kalíšku. Na Slovensku disky nie sú natoľko dostupné ako kalíšok, väčšinou sa predávajú len na internetových e-shopoch. To nie je až také problematické pri silikónovom disku, avšak pri disku, ktorý je určený na 1 použitie to môže byť veľmi nepraktické. Disky sú tiež drahšie než iné menštruačné pomôcky. <br>

<div class="flex flex-wrap justify-around">

<img src="/images/uploads/menstruacne-pomocky-1.JPG" alt="Nepoužitá menštruačná vložka, tampón, kalíšok a nohavičky">

<img src="/images/uploads/menstruacne-pomocky-2.JPG" alt="Použitá menštruačná vložka, tampón, kalíšok a nohavičky">

</div>

<br>

<br>

<br>

<p class="important-text">ZDROJE:</p>

Brochmann, Nina, and Ellen Støkken Dahl. The Wonder Down Under. Hodder &amp; Stoughton, 2018. 

“Čo Je Syndróm Toxického Šoku (STŠ)?” Čo je syndróm toxického šoku (TSS)? Tampax. Accessed March 20, 2021. <https://www.tampax.eu/sk/co-je-syndrom-toxickeho-soku-tss/>.

Nozari, Roza. “Period Products: What Are the Options?” IPPF, November 20, 2020. <https://www.ippf.org/blogs/period-products-what-are-options>. 

“PERIOD PRODUCTS.” Period products. New Zealand Family Planning. Accessed April 25, 2021. <https://www.familyplanning.org.nz/advice/periods/period-products>.