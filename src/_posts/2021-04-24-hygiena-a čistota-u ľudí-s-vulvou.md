---
layout: post
title: Hygiena a čistota u ľudí s vulvou
slug: hygiena-a-cistota-u-ludi-s-vulvou
topic: telo
subtopic: anatomia
date: 2021-04-24T17:52:17.788Z
metadescription: Je dôležité dbať o správnu hygienu v oblasti vulvy a vagíny.
  Dodržiavaním nasledovných hygienických zásad vieme predísť niektorým
  problémom.
references: >-
  Baldwin, John, and Janice Baldwin. “SexInfo Online.” SexInfo Online: nonprofit
  organization. University of California, Santa Barbara . Accessed January 1,
  2021. https://sexinfoonline.com/. 


  Brochmann, Nina, and Ellen Støkken Dahl. The Wonder Down Under. Hodder &amp; Stoughton, 2018. 


  Mráz, Peter, and Kamil Belej. Anatómia Ľudského Tela 2. Slovak Academic Press, 2016.
---
Je dôležité dbať o správnu hygienu v oblasti našich genitálií. V prvom rade si však treba povedať, že vagína je orgán, ktorý sa čistí sám! Vaginálny výtok je spôsob, akým sa vagína zbavuje škodlivých baktérií, hlienu a odumretých buniek. Výtok slúži na lubrikáciu sliznice vagíny, zaisťuje jej ochranu pred drobnými ranami a pred infekciami. Zároveň pomáha udržiavať zdravú vaginálnu mikroflóru a optimálne pH. Výtok sa väčšinou začne produkovať v období puberty a môže mať rôznu farbu aj konzistenciu v závislosti od menštruačného cyklu a iných hormonálnych zmien. Bežný a zdravý výtok je priesvitný až biely, môže mať jemne kyslastý zápach a konzistenciu podobnú bielku vajíčka, pričom jeho množstvo sa tiež môže meniť počas cyklu. Pred sexuálnymi aktivitami, počas aj po nich sa tiež môže konzistencia, zápach aj množstvo výtoku meniť. Iné typy výtoku zahrňujú:

#### Mierne ružový alebo hnedý výtok:

* je bežný pred menštruáciou aj po nej, vtedy môže mať jemne železitý zápach;
* môže sa vyskytnúť bezprostredne po penetrácii v dôsledku jemných raniek na stenách vagíny.

#### Výtok, ktorý obsahuje krv:

* môže aj nemusí byť znakom niekoľkých problémov ako napríklad ektropium (ranka) krčka maternice, spontánny potrat a iné;
* môže nastať v období tehotenstva.

#### Hrudkovitý biely výtok:

* môže, ale nemusí predstavovať problém;
* je častým znakom kvasinkovej infekcie, predovšetkým ak je spojený so zvláštnym zápachom alebo so svrbením.

#### Sivastý výtok:

* je väčšinou znakom bakteriálnej vaginózy;
* môže byť spôsobený zmenou mydla, toaletného papiera, aviváže atď.;
* môže mať zápach pripomínajúci ryby, najmä po sexuálnom styku.

#### Mierne žltý alebo zelený výtok:

* je často spojený s nepríjemným zápachom, so svrbením alebo štípaním, s pocitom suchosti vo vnútri alebo v okolí vagíny;
* často je symptómom pohlavne prenosnej trichomoniázy.

<div class='f-telo box-post'>

Každý človek by mal poznať svoje genitálie. Je dôležité sledovať si svoj cyklus, prípadne si zapisovať zmeny, ku ktorým počas cyklu dochádza. Niektorí ľudia majú veľké množstvo výtoku, iní ho majú veľmi málo, niekedy je viac hrudkovitý, niekedy takmer vodový. Všeobecné opisy rôznych typov výtoku nám môžu byť nápomocné, ale vždy by sme sa mali spoliehať hlavne sami na seba. Ak má človek pocit, že sa mu zmenil typ výtoku, alebo pociťuje akýkoľvek nepríjemný alebo nezvyčajný pocit v oblasti svojich genitálií, mal by to čo najskôr konzultovať so svojim lekárom/ lekárkou.

</div>

Predísť niektorým problémom môže človek aj vďaka správnej starostlivosti o svoju vulvu. Preto je ideálne dodržiavať nasledovné zásady. 

1. V žiadnom prípade by sa vagína nemala vyplachovať zvnútra.

2. Vulva by sa mala umývať každý deň, ale vždy len čistou vodou. Dôležité je umyť vulvu aj rukou, aby sa odstránil všetok zaschnutý výtok, ktorý sa môže usádzať v záhyboch a spôsobiť infekciu či drobné ranky. Je však potrebné vyhnúť sa agresívnemu treniu.  

3. V oblasti vulvy sa neodporúča používať žiadne mydlá, sprchové gély či parfumy. 

4. Po vylúčení stolice je potrebné sa utierať smerom ku konečníku (spredu dozadu), aby sa predišlo zaneseniu baktérií do vagíny. 

5. Nosiť voľnú bavlnenú spodnú bielizeň. Vulva sa cez deň potí a preto je vzdušné oblečenie dobrým spôsobom, ako sa dá predísť kultivácií baktérií. 

6. Používať menštruačné produkty, ktoré sú šetrné k vaginálnej mikroflóre. Neodporúča sa používať parfumované vložky či tampóny. Menštruačný kalíšok alebo disk by mal byť vyrobený z lekárskeho silikónu. 

7. Praktizovať chránené sexuálne aktivity, vrátane vaginálneho, orálneho aj análneho sexu, či akýchkoľvek iných sexuálnych praktík, pri ktorých dochádza k styku s genitáliami. Vyhnúť sa bezprostrednej kombinácii análneho a vaginálneho sexu, bez výmeny prezervatívu alebo umytia penisu/pomôcky/rúk.

8. Vymočiť sa po sexuálnom styku a opláchnuť vulvu čistou vodou. Týmto krokom sa dá predísť zápalu močových ciest.