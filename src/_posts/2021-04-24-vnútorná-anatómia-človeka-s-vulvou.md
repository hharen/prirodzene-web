---
layout: post
title: Vnútorné pohlavné ústrojenstvo človeka s vulvou
slug: vnutorne-pohlavne-ustrojenstvo-cloveka-s-vulvou
topic: telo
subtopic: anatomia
date: 2021-04-25T08:00:20.420Z
metadescription: "Vnútorné pohlavné ústrojenstvo človeka s vulvou sa skladá z
  nasledujúcich častí: dno maternice, maternica, endometrium, myometrium,
  perimetrium, krčok maternica, vaječníky, vajíčkovod, pošva, Skeneho a
  Bartholiniho žľazy, klitoris."
references: ""
---
Vnútorné pohlavné ústrojenstvo človeka s vulvou sa skladá z nasledujúcich častí:

<div class="flex flex-wrap justify-around">
<img src="/images/uploads/5-maternica.jpg" alt="Vnútorné pohlavné ústrojenstvo človeka s vulvou">
</div>

## **Dno maternice** 

Dno maternice alebo fundus je široká zakrivená oblasť, v ktorej sa vajíčkovody spájajú s maternicou. 

<br>

## **Maternica**

Maternica je dutý svalnatý orgán v tvare obrátenej hrušky. Nachádza sa za močovým mechúrom, ktorý kvôli prehľadnosti nie je na obrázku nakreslený. V prípade prítomnosti spermie vo vajíčkovode môže dôjsť k [oplodneniu](/zaciatok-tehotenstva/){:target="_blank"} vajíčka, ktoré sa následne uhniezdi v maternici. Tá potom zabezpečuje ideálne prostredie pre vývin plodu počas celého [tehotenstva](/vyvinove-fazy-plodu-a-tehotenstvo/){:target="_blank"}. Maternica dospelého človeka s vulvou je zhruba 6 – 8 cm dlhá, 4 – 5 cm široká a 2,5 – 3 cm hrubá. 

<br>

## Sliznica maternica/ Endometrium

Endometrium je najvnútornejšia časť maternicovej steny. Počas [menštruácie](/menstruacny-cyklus/){:target="_blank"} sa povrchové vrstvy tejto sliznice odlučujú a následne sú spolu s menštruačnou krvou vylúčené z tela. Na začiatku [tehotenstva](/vyvinove-fazy-plodu-a-tehotenstvo/){:target="_blank"} sa do sliznice [zachytáva oplodnené vajíčko](/zaciatok-tehotenstva/){:target="_blank"}. V ranej fáze tehotenstva poskytuje potrebnú výživu pre plod a to až do doby, kedy túto funkciu prevezme placenta.

<br>

## Myometrium

Myometrium je stredná vrstva maternicovej steny. Je to svalová hmota zložená z husto zabalených hladkých vlákien, čo znamená, že ich nemôžeme ovládať vôľou.

<br>

## Perimetrium

Perimetrium je vonkajšia vrstva maternicovej steny. Je to tenká vrstva tkaniva, ktoré obklopuje maternicu. Funkcia perimetria je ochranná, znižuje trenie a zabraňuje povrchovému poškodeniu maternice. 

<br>

## Krčok maternice

Krčok je ústie maternice. Je naplnený hlienom a zároveň prepúšťa [menštruačnú krv](/menstruacny-cyklus/){:target="_blank"}. Cez pošvu je v kontakte s vonkajším prostredím a preto je viac vystavený vplyvom, ktoré ho môžu poškodiť, napr. HPV vírusom a inými [pohlavne prenosnými infekciami](/pohlavne-prenosne-infekcie/){:target="_blank"} alebo ochoreniami.

<br>

## Vaječníky 

Vaječníky sú párové pohlavné žľazy vo veľkosti mandle (u plodnej osoby je to cca. 3 cm), ktoré produkujú pohlavné hormóny estrogén a progesterón. Vaječníky produkujú vajíčka. Tie vznikajú počas vnútromaternicového vývinu a postupne prirodzene odumierajú, počas života sa už nové netvoria. Toto je rozdiel oproti [spermiám](/tvorba-ejakulatu/){:target="_blank"}, ktoré sa tvoria počas celého života. Vo vaječníku novorodenca sa nachádza asi 400 000 nezrelých vajíčok, z ktorých v čase pohlavnej zrelosti dozrie asi 400.

<br>

## Vajíčkovod

Každý mesiac v jednom folikule dozrie vajíčko, ktoré počas ovulácie putuje z vaječníka cez vajíčkovod do maternice. Vajíčkovod je vystlaný epitelom a v jeho strede sa nachádza svalová vrstva. Vajíčko sa dokáže pohybovať vďaka kontrakciám svalstva a rias v okolí vajíčkovodov. Tomuto hovoríme peristaltický pohyb. [Oplodnenie](/zaciatok-tehotenstva/){:target="_blank"} nastáva vo vajíčkovode a oplodnené vajíčko putuje do maternice, kde sa uchytí.  Chronické infekcie ako napr.[chlamýdia](/pohlavne-prenosne-infekcie/){:target="_blank"}, môžu spôsobiť zrasty vo vajíčkovodoch a ich následnú nepriechodnosť. Toto môže viesť k neplodnosti, keďže vajíčko a spermia sa fyzicky nemôžu stretnúť.

<br>

## Pošva/Vagína

Vagína je svalovo-väzivová trubica, ktorá je vstupom/výstupom pohlavného ústrojenstva. Predná stena pošvy je dlhá asi 7 cm, zadná okolo 9 cm. Vnútornú stranu stien vagíny pokrýva vlhká sliznica podobná sliznici v ústach alebo v tráviacom trakte. Steny vagíny tvoria mnohé záhyby usporiadané do stĺpcov, hovoríme im *rugae*. Zabezpečujú, že vagína dokáže do istej miery prispôsobovať svoju dĺžku. Cez pošvu sa vylučuje tekutina, ktorej hovoríme [výtok](/hygiena-a-cistota-u-ludi-s-vulvou/){:target="_blank"}, menštruačná krv a takisto cez ňu prechádza bábätko počas vaginálneho [pôrodu](/porod/){:target="_blank"}. Počas rôznych [sexuálnych aktivít](/sexualne-aktivity/){:target="_blank"} môžeme vagínu penetrovať prstami, sexuálnymi pomôckami alebo penisom. Vagína slúži aj na prijatie spermií pri snahe otehotnieť.  

<div class="flex flex-wrap justify-around">
<img src="/images/uploads/6-vagina.jpg" alt="Vaginálny kanál, močová trubica a klitoris">
<img src="/images/uploads/7-zlazy.jpg" alt="Vulva zdola so žľazami">
</div>

<div class='notes'>

SLOVNÍK <br>
<strong>homológny orgán</strong> - orgány, ktoré majú spoločný pôvod a podobnú štruktúru, ich funkcia sa však môže líšiť

</div>

## **Bod G**

Bod G nie je v skutočnosti bod, je to súčasť hornej vaginálnej steny. Močová trubica, ktorá sa nachádza nad vagínou, je obklopená erektilným tkanivom. Jeho štruktúra je na dotyk podobná dužine grapefruitu alebo špongii. Dolná časť tohto tkaniva (pod dolnou stenou močovej rúry) je súčasťou hornej steny vagíny. Stimulácia tohto tkaniva môže byť na pocit príjemná a môže pri nej dôjsť k javu, ktorému hovoríme „[squirting](/telesne-a-emocionalne-procesy-sexualna-tuzba-a-sexualna-aktivita/){:target="_blank"}“. 

<br>

## Skeneho žľazy

Skeneho žľazy sa nachádzajú na hornej vaginálnej stene, iba pár milimetrov od ústia močovej rúry. Sú považované za homológny orgán [prostaty](/vnutorne-pohlavne-ustrojenstvo-cloveka-s-penisom/){:target="_blank"}. Tieto žľazy produkujú tekutinu, ktorá slúži na lubrikáciu močovej rúry. Sú veľmi citlivé a počas sexuálnej stimulácie produkujú hlienovitú tekutinu. Niektorí ľudia s vulvou počas [sexuálnej stimulácie](/telesne-a-emocionalne-procesy-sexualna-tuzba-a-sexualna-aktivita/){:target="_blank"} ejakulujú túto tekutinu zmiešanú s močom smerom von z močovej rúry. Tomuto javu hovoríme „squirting“. 

<br>

## Bartholiniho žľazy

Bartholiniho žľazy sú umiestnené vpravo a vľavo od pošvového otvoru. Sú veľké približne ako hrášok. Ich funkciou je vylučovať hlien, ktorý slúži ako lubrikácia počas sexuálnych aktivít. 

<br>

### **Aká široká alebo úzka je vagína?**

Vagína je pružný orgán a svaly v jej okolí sú výnimočne silné. Počas bežných aktivít je vagína stiahnutá. Človek môže tieto svaly niekedy zámerne uvoľniť, napríklad pri zavádzaní [tampónu alebo menštruačného kalíšku](/menstruacne-pomocky/){:target="_blank"}. Vagína sa dokáže výrazne roztiahnuť počas pôrodu a následne sa vrátiť takmer do pôvodného stavu. Pri sexuálnom vzrušení dochádza k vaginálnej lubrikácii, vagína sa roztiahne a maternica sa mierne posunie smerom dohora. To znamená, že vo vagíne je viac miesta a môže dôjsť k penetrácií. **Penetrácia by nikdy nemala byť bolestivá!** Lubrikačný gél je praktická pomôcka, ktorá môže predísť bolestivej penetrácii. Ak je však penetrácia bolestivá aj po použití lubrikačného gélu, nie je to v poriadku. Často to znamená, že človek s vagínou nie je dostatočne vzrušený, v dôsledku čoho svaly v okolí vagíny nie sú dostatočne uvoľnené. Ak je vagína počas penetrácie nezvyčajne úzka a/alebo je penetrácia bolestivá, je to indikácia problému, ktorý by mal byť konzultovaný s lekárom. 

<div class='f-telo box-post'>

Rovnako, ako sexuálna aktivita nemôže ovplyvniť vzhľad vulvy, penetrácia nemôže dlhodobo ovplyvniť ani tesnosť vagíny. Vagína je pružná a po sexuálnom styku sa vráti do svojej pôvodnej formy. Tvrdiť, že vagína sa „vyťahá“ po sexuálnom styku je rovnako absurdné ako tvrdiť, že penis sa môže po penetrácii „zúžiť“ alebo „vyšúchať“. 

</div>

## Klitoris

Klitoris je erektilný orgán, ktorého veľkosť sa pohybuje medzi 7 až 13 cm. Je veľmi citlivý, obsahuje tisíce nervových zakončení a je zodpovedný za väčšinu sexuálneho potešenia, ktoré pociťujú ľudia s vulvou. Jeho vonkajšia časť môže byť stimulovaná externe, pričom jeho vnútorné časti môžu byť stimulované penetráciou. Počas sexuálneho vzrušenia dochádza ku klitorálnej erekcii. Vtedy sa klitoris naplní krvou a zväčší sa. Klitoris je homológny orgán [penisu](/vonkajsie-pohlavne-ustrojenstvo-cloveka-s-penisom/){:target="_blank"}, preto majú tieto dva orgány spoločné časti. Mnoho ľudí má o klitorise len veľmi limitované alebo žiadne informácie, a to aj napriek jeho [prominentnej roli](/telesne-a-emocionalne-procesy-sexualna-tuzba-a-sexualna-aktivita/){:target="_blank"} v sexuálnom živote mnohých z nás. 

<div class="flex flex-wrap justify-around">
<img src="/images/uploads/klitoris.jpg" alt="Klitoris">
<img src="/images/uploads/homologia.jpg" alt="Homológia penisu a klitorisu">
</div>

<br>

### Crus clitoris

Crus („nohy“) sú vnútorné orgány klitorisu, nachádzajú sa v blízkosti bulbus. Sú súčasťou tela klitorisu, ktoré je zložené z erektilného tkaniva. Crus obklopujú vagínu aj močovú rúru z oboch strán. Sú homológom koreňa penisu.

### Telo klitorisu

Telo klitorisu tvorí špongiózne/ hubovité teleso rozdelené na dve časti. 

### Bulbus vestibuli

Bulb je časť klitorisu v tvare cibuľky, je to párový orgán. Bulbus sa nachádzajú pod vnútornými pyskami a obklopujú vagínz oboch strán. <br>

## Hymen

Pošvu môže čiastočne prekrývať tenká vrstva sliznicového tkaniva, ktorému hovoríme hymen. V slovenčine ho označujeme pojmom „panenská blana“, toto pomenovanie je však zavádzajúce. Hymen totiž nie je blana v tom pravom ponímaní a zároveň toho má len málo spoločného s panenstvom. Hymen nemá žiadnu reálnu funkciu, je to skôr genetický pozostatok po našich predkoch, podobne ako napríklad zub múdrosti. Z tohto dôvodu sa množstvo ľudí s [vulvou](/vonkajsie-pohlavne-ustrojenstvo-cloveka-s-vulvou/){:target="_blank"} narodí bez hymenu. Hymen môže mať veľa rôznych tvarov ale vždy musí obsahovať dieru, inak by výtok a menštruačná krv nemali ako odtekať. V ojedinelých prípadoch, keď je hymen úplne uzavretý alebo je mimoriadne hrubý, musí sa na ňom chirurgickým zákrokom vytvoriť otvor. Hymen môže mať tvar prsteňa, polmesiaca, mať niekoľko dierok, môže to byť úzka čiara a mnohé iné variácie. V [puberte](/puberta/){:target="_blank"} nadobudne hymen výraznú pružnosť, vďaka čomu sa nemusí nikdy pretrhnúť. K jeho pretrhnutiu alebo poškodeniu však môže aj nemusí dôjsť už v detstve, keď je jeho elasticita nižšia a to napríklad počas cvičenia, počas jazdenia na bicykli alebo na koni, ale aj pri bežnej chôdzi. Počas puberty alebo v dospelosti sa hymen takisto môže pretrhnúť pri tých istých aktivitách, ale aj pri zavádzaní tampónu alebo pri penetrácií. **Hymen má väčšinou veľmi málo nervových zakončení a ciev, tým pádom pri pretrhnutí zväčša nekrváca a nebolí.** Iste ste počuli mýtus o tom, že pri prvej penetrácii sa hymen pretrhne a krváca (preto ho aj nazývame panenskou blanou). Avšak, ak pri penetrácii dôjde ku krvácaniu, väčšinou je to kvôli treniu, ktoré spôsobuje drobné ranky na stenách vagíny. K tomuto dochádza kvôli nedostatku lubrikácie a/alebo kvôli nedostatku vzrušenia. Tento problém je často výsledkom stresu alebo strachu z prvého penetračného sexu. Krvácanie ani bolesť však v drvivej väčšine prípadov nemajú nič spoločné s hymenom. 

<div class='f-telo box-post'>

Dodnes existujú krajiny, v ktorých sú ženy trestané, ak pri prvom sexuálnom styku nekrvácajú. Aj niektoré ženy na Slovensku podstupujú tzv. rekonštrukciu panenskej blany. Tento zákrok má slúžiť na to, aby žena mala akýsi „dôkaz“ o tom, že ešte nemala sexuálny styk. Mnohé mladé dievčatá pociťujú strach a úzkosti z penetračného sexu práve kvôli mýtom o panenstve a jeho „strate“. V skutočnosti však človek pri prvom sexuálnom styku nič „nestratí“ a ani gynekológ/gynekologička nedokáže počas vyšetrenia zistiť, či už človek mal sexuálny styk alebo nie. Mýtus o panenskej blane napriek tomu dodnes ničí alebo komplikuje život miliónom žien po celom svete.

</div>

<div class="flex flex-wrap justify-around">
<img src="/images/uploads/hymnes.jpg" alt="Rôzne hymeny">
</div>

<br>

<br>

<br>

<p class="important-text">ZDROJE:</p>

Baldwin, John, and Janice Baldwin. “SexInfo Online.” SexInfo Online: nonprofit organization. University of California, Santa Barbara . Accessed January 1, 2021. <https://sexinfoonline.com/>. 

Brochmann, Nina, and Ellen Støkken Dahl. The Wonder Down Under. Hodder &amp; Stoughton, 2018. 

Mráz, Peter, and Kamil Belej. Anatómia Ľudského Tela 2. Slovak Academic Press, 2016. 

Rare, Ruby. Sex Ed:A Guide for Adults. London, UK: Bloomsbury, 2020.