---
layout: post
title: Ako sa chrániť proti neželanému tehotenstvu a prenosu PPI
slug: ako-sa-chranit-proti-nezelanemu-tehotenstvu-a-prenosu-PPI
topic: zdravie
subtopic: bariery
date: 2021-04-28T11:32:07.874Z
---
Jednou z najčastejších tém, ktoré riešia ľudia v súvislosti s ich sexuálnym životom, sú antikoncepčné metódy (t.j. metódy, ktoré zabraňujú neželanému [tehotenstvu](/vyvinove-fazy-plodu-a-tehotenstvo/)). V dnešnej dobe je už antikoncepčných metód veľa, avšak, väčšina z nich nie je dostupná pre každého. Každému človeku vyhovujú iné metódy, či už z hľadiska komfortu, zdravotného stavu, životného štýlu, ceny, prístupu k lekárňam a k lekárskym zariadeniam a podobne. Účinnosť antikoncepčnej metódy sa určuje na základe tzv. **[tehotenského čísla](https://rodicovstvo.wordpress.com/antikoncepcia/metody/)**, ktoré obsahuje 2 údaje. Keď hovoríme, že tehotenské číslo určitej antikoncepčnej metódy je napríklad 2 – 7, znamená to, že pravdepodobnosť otehotnenia (teda zlyhania antikoncepčnej metódy) je u 2 až 7 žien zo 100, ktoré používajú danú metódu po dobu 1 roka. Prvé číslo (2) označuje pravdepodobný počet tehotenstiev pri pravidelnom a dôslednom používaní metódy a druhé číslo (7) pravdepodobný počet tehotenstiev pri nedostatočne pravidelnom a nedostatočne dôslednom používaní metódy.

Väčšina antikoncepčných metód nechráni aj proti prenosu [pohlavne prenosných infekcií (PPI)](/pohlavne-prenosne-infekcie/). Ochranné metódy proti prenosu PPI (tzv. „**bariéry**“) by mal používať každý, bez ohľadu na to, či pri [sexuálnom styku](/sexualne-aktivity/) existuje riziko otehotnenia. Mnohé PPI sa prenášajú pri kontakte kože s kožou, iné sa prenášajú slinami, či tekutinami ako vaginálny [výtok ](/hygiena-a-cistota-u-ludi-s-vulvou/)alebo spermie. 

Nasledovný zoznam zahrňuje typy metód ochrany proti neželanému tehotenstvu a prenosu PPI, ktoré sú v súčasnosti dostupné na Slovensku. Informácie sú však orientačné a vždy je nevyhnutné sa poradiť s odborníkom/odborníčkou.

<div class="flex flex-wrap justify-around">

<img src="/images/uploads/contraception_barriers.jpg" alt="Rôzne antikoncepčné a ochranné metódy">

</div>

<br>

## Hormonálna antikoncepcia

<br>

### **1. Kombinovaná (vo forme tabletiek):** 

* užívanie: 2 typy hormónov (estrogén a gestagén), ktoré užíva človek s [maternicou](/vnutorne-pohlavne-ustrojenstvo-cloveka-s-vulvou/) prostredníctvom tabletiek;
* mechanizmus: zabraňuje [ovulácií](/menstruacny-cyklus/);
* tehotenské číslo: 1 – 7;
* dostupnosť: tabletky predpisuje lekár/ka, nie sú hradené poisťovňou, je potrebné pravidelné a dôkladné užívanie;
* nevhodná pre: niektorých ľudí s maternicou starších ako 35 rokov, v závislosti od BMI, anamnézy a iných faktorov; pre ľudí s cukrovkou; so zvýšeným tlakom krvi v prípade, že nie je dostatočne liečený; s vrodenou poruchou zvýšeného zrážania krvi; s chorobami srdca; s prekonanou trombózou alebo ak bola prekonaná u prvostupňového príbuzného.

<br>

### **2. Jednozložková- gestagénová (vo forme tabletiek):**

* užívanie: 1 tabletka hormónu gestagénu, ktorú užíva človek s maternicou každý deň v rovnakom čase; 
* mechanizmus: pôsobí na cervikálny hlien [v kanáli maternicového hrdla](/vnutorne-pohlavne-ustrojenstvo-cloveka-s-vulvou/), ktorý sa zahustením hlienu stáva nepriechodný pre [spermie](/tvorba-ejakulatu/);
* tehotenské číslo: 1 – 4;
* dostupnosť: tabletky predpisuje lekár/ka, nie sú hradené poisťovňou, je nevyhnutné pravidelné a dôkladné užívanie.
* výhoda: takýto typ hormonálnej antikoncepcie nemá kontraindikácie. 

<br>

### **3. Náplasť:**

* použitie: náplasť si aplikujú jedenkrát týždenne ľudia s maternicou na málo exponované miesta ako rameno, brucho, stehno či zadok;
* mechanizmus: kombinácia estrogénu s gestagénu zabraňuje ovulácii, zhusťuje cervikálny hlien a spôsobuje zmeny [sliznice maternice](/vnutorne-pohlavne-ustrojenstvo-cloveka-s-vulvou/);
* tehotenské číslo: menej ako 1, u ľudí vážiacich viac ako 90 kg je účinnosť horšia;
* dostupnosť: predpisuje ju lekár/ka a v porovnaní s antikoncepciou vo forme tabletiek je drahšia.

<br>

### **4. Implantát – podkožný gestagénny systém:**

* použitie: zavádza lekár/ka pod kožu ramena v lokálnom znecitlivení človeku s maternicou, pôsobí po dobu 3 rokov;
* mechanizmus: zabraňuje ovulácii, zahusťuje cervikálny hlien a spôsobuje zmeny sliznice maternice;
* tehotenské číslo: menej než 1;
* dostupnosť: predpisuje ho lekár/ka a je to jednorazovo pomerne vysoká investícia. 

<br>

### **5. Vnútromaternicový hormonálny systém/ teliesko:**

* použitie: teliesko, ktoré vkladá do maternice lekár/ka, vkladá sa bez anestézie pri krátkom zákroku na dobu 6 rokov;
* mechanizmus: gestagénny hormonálny systém, ktorý konštantne uvoľňuje nízku hladinu gestagénu do krvi, spôsobuje zvýšenie hustoty cervikálneho hlienu, zmeny kvality [výstelky](/vnutorne-pohlavne-ustrojenstvo-cloveka-s-vulvou/) a zníženie pohyblivosti spermií;
* tehotenské číslo: menej než 1;
* dostupnosť: predpisuje ho lekár/ka, je to jednorazovo pomerne vysoká investícia, z dlhodobého hľadiska sa však finančne viac oplatí.

<br>

### **6. Vaginálny krúžok:**

* použitie: krúžok vyrobený z nesilikónového plastu, ktorý si človek zavádza do pošvy na dobu 3 týždňov, po 3 týždňoch sa vyberie a nastáva menštruačné krvácanie;
* mechanizmus: vylučuje dva druhy hormónov (estrogén a gestagén) a zabraňuje tak ovulácií;
* tehotenské číslo: pri správnom užívaní 1;
* dostupnosť: predpisuje ho lekár/ka a je drahší než antikoncepčné tabletky;
* nevhodný pre: ľudí s nadváhou a ľudí, ktorí fajčia.

<br>

## **Nehormonálna antikoncepcia**

<br>

### **1. Vnútromaternicové teliesko – medené:**

* použitie: teliesko, ktoré vkladá do maternice lekár/ka, vkladá sa bez anestézie a na dobu cca 5 rokov; 
* mechanizmus: teliesko uvoľňuje do maternice meď, ktorá vyvoláva zápalovú reakciu sliznice maternice, čím sa tvorí toxické prostredie pre spermie, ktoré zároveň zabraňuje zahniezdeniu vajíčku v sliznici;
* tehotenské číslo: 1 – 3; 
* dostupnosť: predpisuje ho lekár/ka, je lacnejšie než vnútromaternicový hormonálny systém.
* nevýhoda: často spôsobuje silné a bolestivé krvácanie.

<br>

### **2. Diafragma alebo pesar:**

* použitie: pružný silikónový „klobúčik“, ktorý sa vkladá do [pošvy](/vnutorne-pohlavne-ustrojenstvo-cloveka-s-vulvou/) pred [pohlavným stykom](/sexualne-aktivity/) a ponecháva sa na mieste 6 hodín po pohlavnom styku; možné opakované použitie;
* mechanizmus: pokrýva krčok maternice a vytvára prekážku, ktorá zabraňuje vniknutiu spermií do maternice, odporúča sa používať so spermicídnymi prostriedkami, ktoré znižujú pohyb spermií;
* tehotenské číslo: 2 – 15; 
* dostupnosť: predáva sa v rôznych veľkostiach, nie je viazaná na lekársky predpis, je to pomerne ekonomické riešenie. 

<br>

### **3. Spermicídne látky:**

* použitie: patria sem vaginálne čípky, tablety, gély alebo krémy;
* mechanizmus: tieto látky buď upchajú krčok maternice, alebo chemicky zabíjajú spermie;
* dostupnosť: predávajú sa v lekárňach bez lekárskeho predpisu, ceny sú rôzne v závislosti od typu a očakávaného účinku produktu. 

<br>

## **Bariéry proti PPI**

<br>

Bariéry zabraňujú neželanému tehotenstvu a zároveň [znižujú riziko prenosu PPI.](/prevencia-ppi/) Je nevyhnutné ich používať pri akomkoľvek type sexu, pri ktorom dochádza k styku genitálií s kožou, s ústami, s inými genitáliami. Nesmieme však zabúdať, že rôzne typy bariér môžu riziko prenosu PPI znížiť, ale nie odstrániť. Preto sa za prípadné nakazenie sa PPI netreba hanbiť. Pri akýchkoľvek príznakoch je potrebné vyhľadať lekársku pomoc. Znížiť riziko prenosu PPI môžeme aj [pravidelným testovaním](/prevencia-ppi/) sa a správnou [komunikáciou ](/prevencia-ppi/)s partnermi/kami o našom zdravotnom stave.

### **1. Externý kondóm – Prezervatív**

„Bežné“ kondómy sa naťahujú na penis/na sexuálnu hračku a sú aj pomerne rozšíreným druhom antikoncepcie. Je relatívne jednoduché ich zohnať, dajú sa kúpiť aj v potravinách či v drogérii. Existujú rôzne typy, veľkosti aj značky kondómov, sú vyrábané z rôznych materiálov, niektoré sú ochutené, vrúbkované, lubrikované a podobne. Tehotenské číslo je 2 – 15.

<br>

<div class="flex flex-wrap justify-around">

<img src="/images/uploads/condom.jpg" alt="Externý kondóm">

<img src="/images/uploads/penis-with-condom.jpg" alt="Penis s externým kondómom">

</div>

<br>

### **2. Vnútorný kondóm/ Femidóm**

Femidóm je v podstate vaginálny kondóm. Vkladá sa do vnútra vagíny (alebo do konečníka), pokojne aj niekoľko hodín pred sexuálnym stykom. Chráni pred prenosom PPI a pred nechceným otehotnením rovnako, ako bežný kondóm. Nie je také jednoduché ho dostať a je aj drahší, ale dá sa kúpiť v sexshopoch alebo cez internet.

<br>

### **3. Kondóm na prst/ rukavice**

Kondóm na prst (angl. finger condom) vyzerá veľmi podobne ako bežný kondóm, ale je užší a kratší, keďže sa má naťahovať na prst/y. Dá sa použiť pri akejkoľvek sexuálnej aktivite, pri ktorej dochádza k dotyku rúk a genitálií. Zabraňuje prenosu PPI, zaneseniu baktérií do vagíny/análneho otvoru a chráni pred drobnými rankami, ktoré môžu na genitáliách spôsobiť nechty. Kondóm na prst je lacnejší než bežný kondóm, nie je však bežne dostupný. Podobným spôsobom sa dajú použiť aj latexové rukavice. Vždy je dôležité používať sterilné rukavice, ktoré sú bezpečné a šetrné k telu. Takéto rukavice sa často dajú kúpiť v lekárni či v drogérii. 

<br>

### **4. Dental dam** 

Dental dam je štvorcový kus blany väčšinou vyrobený z latexu. Používa sa pri vulvárnom alebo análnom orálnom sexe. Pokladá sa na tú časť tela (vulvu/ análny otvor/ perineum), ktorá bude v kontakte s ústami. Zabraňuje prenosu PPI. Dental dam nie je bežne dostupná, dá sa však vyrobiť z bežného kondómu. Na internete je dostupných množstvo návodov, ktoré vysvetľujú, akým spôsobom sa to robí.

<br>

## Iné antikoncepčné metódy

<br>

Okrem spomínaných metód takisto existujú **dlhodobé operačné antikoncepčné zákroky**, ako ligácia vaječníkov či vazektómia. Niektorí ľudia používajú tzv. **prirodzené metódy plánovaného rodičovstva**, ktoré spočívajú v zabránení vniknutiu spermií do pošvy, predovšetkým v období ovulácie. Tieto metódy však nie sú veľmi spoľahlivé a odporúčajú sa len pre páry, pre ktoré by otehotnenie nespôsobilo výrazný problém. V núdzových prípadoch je možné pristúpiť k zabráneniu nechcenému tehotenstvu po sexuálnom styku užitím tzv. „**tabletky po**“, **k zavedeniu medeného telieska po styku** alebo k ukončeniu tehotenstva prostredníctvom **[interrupcie](/umele-prerusenie-tehotenstva-interrupcia/)**. „Tabletka po“ s obsahom levonorgestrelu je voľnopredajná, je nutné ju užiť do 72 hodín po nechránenom sexuálnom styku, najlepšie do 12 hodín. „Tabletka po“ s obsahom ulipristalu je taktiež voľnopredajná a dá sa užiť až do 5 dní od styku. Mali by sa však používať len v nevyhnutných prípadoch.

Všetky antikoncepčné metódy aj bariéry proti prenosu PPI majú svoje výhody aj nevýhody, ktoré často súvisia ako s konkrétnou značkou či typom, tak aj s jedinečnosťou našich tiel a osobnými preferenciami. Ak si človek nie je istý, aká metóda je preňho tá správna, mal by sa poradiť so svojím lekárom/kou.

<br>

<br>

<br>

<p class="important-text">ZDROJE:</p>

<br>

“Antikoncepcia: Aké Sú Typy Antikoncepcie? Ktorú Si Zvoliť? Aké Riziká so Sebou Prináša?” Lekar.sk, October 28, 2020. https://lekar.sk/clanok/antikoncepcia. 

<br>

Freedman, Beth, and Nancy Padian. “Barrier Methods.” Prevention UCSF. University of California San Francisco. School of Medicine. Department of Medicine. Division of Prevention Science. Accessed April 15, 2021. https://prevention.ucsf.edu/research-project/barrier-methods. 

<br>

“Metódy a Formy Antikoncepcie.” Spoločnosť pre plánované rodičovstvo, December 1, 2010. https://rodicovstvo.wordpress.com/antikoncepcia/metody/.

<br>

“Typy Antikoncepcie. Akú Si Zvoliť?” Najlekáreň.eu, 2020. https://www.najlekaren.eu/aktuality/typy-antikoncepie-aku-si-zvolit.html. 

<br>

“Your Contraception Guide.” NHS Choices. NHS, March 17, 2021. https://www.nhs.uk/conditions/contraception/?tabname=methods-of-contraception.