---
layout: post
title: Vonkajšie pohlavné ústrojenstvo človeka s vulvou
slug: vonkajsie-pohlavne-ustrojenstvo-cloveka-s-vulvou
topic: telo
subtopic: anatomia
date: 2021-04-08T07:59:45.687Z
metadescription: Vonkajšia časť pohlavného ústrojenstva človeka s vulvou sa
  nazýva vulva. Vzhľad vuliev je veľmi rôznorodý a mení sa v závislosti od veku,
  hormonálnych zmien aj sexuálneho vzrušenia.
references: >-
  Baldwin, John, and Janice Baldwin. “SexInfo Online.” SexInfo Online: nonprofit
  organization. University of California, Santa Barbara . Accessed January 1,
  2021. https://sexinfoonline.com/. 


  Brochmann, Nina, and Ellen Støkken Dahl. The Wonder Down Under. Hodder &amp; Stoughton, 2018. 


  Gowda, Arvind U, Nikki Chopra, and Marwan Khalifeh. “Indications, Techniques and Complications of Labiaplasty.” Eplasty. Open Science Company, LLC, August 18, 2015. https://www.ncbi.nlm.nih.gov/pmc/articles/PMC4544281/. 


  “Labiaplasty: Rising in Popularity.” Wesley Anne Brady, M.D. |. Women’s Wellness Institute of Dallas, August 12, 2019. https://womenswellnessinstitute.com/labiaplasty-fastest-growing-cosmetic-surgery/. 


  Mráz, Peter, and Kamil Belej. Anatómia Ľudského Tela 2. Slovak Academic Press, 2016. 


  Rare, Ruby. Sex Ed:A Guide for Adults. London, UK: Bloomsbury, 2020.
---
Vonkajšia časť pohlavného ústrojenstva človeka s vulvou sa nazýva vulva. Pojem „ohanbie“ označuje viditeľnú časť pohlavných orgánov, bez ohľadu na pohlavie človeka. Častejšie je však používaný v spojitosti s vulvou, než s penisom a mieškom. 

<div class="flex flex-wrap justify-around">
<img src="/images/uploads/2-vulva.jpg" alt="Vulva s anotáciami">
</div>

<br>

Vulva sa skladá z nasledujúcich častí:

### **Vrch ohanbia**

Táto časť sa hovorovo nazýva „venušin pahorok“. Je to mierne vyvýšená časť kože, pod ktorou je vrstva tukového tkaniva. Pod ním sa nachádza lonová kosť, ktorá je vďaka tukovému tkanivu chránená. Počas puberty tu väčšinou začne rásť výrazné ochlpenie. 

### **Vonkajšia časť klitorisu/ dráždca**

Táto časť sa nazýva aj žaluď [klitorisu](https://pensive-newton-39aa56.netlify.app/vnutorne-pohlavne-ustrojenstvo-cloveka-s-vulvou/), keďže klitoris je homológny orgán [penisu](https://pensive-newton-39aa56.netlify.app/vonkajsie-pohlavne-ustrojenstvo-cloveka-s-penisom/). Jeho vonkajšia časť obsahuje desaťtisíce nervových zakončení. Je to najcitlivejšia časť klitorisu, v dôsledku čoho môže jej stimulácia spôsobovať intenzívne sexuálne potešenie. 

### **Predkožka klitorisu**

Je to tkanivo, ktoré spája horný koniec vnútorných pyskov ohanbia a slúži na ochranu žaluďa klitorisu. Predkožka klitorisu môže zakrývať celý žaluď alebo len jeho časť. 

### **Vonkajšie pysky ohanbia**

Nazývajú sa aj „veľké pysky ohanbia“, toto pomenovanie je však zavádzajúce. Vonkajšie pysky totiž vôbec nemusia byť väčšie než vnútorné pysky. Sú to dva kožné záhyby, ktoré sa skladajú z tukového tkaniva, z množstva nervových zakončení a z erektilných buniek. To znamená, že pri sexuálnom vzrušení sa naplnia krvou a zväčšia sa. Ich stimulácia môže spôsobovať sexuálny pôžitok. Majú ochrannú funkciu a rastie na nich ochlpenie. 

### **Vnútorné pysky ohanbia**

Nazývané aj „malé pysky ohanbia“, ich veľkosť, dĺžka a tvar však môže byť veľmi rozličná. Sú to dva kožné valy, ktoré neobsahujú tukové tkanivo a nerastie na nich ochlpenie. Obsahujú však erektilné tkanivo, preto sa pri sexuálnom vzrušení naplnia krvou a zväčšia sa. Ich stimulácia môže spôsobovať sexuálny pôžitok. Môžu mať hladkú ale aj vráskovitú štruktúru. Ich funkcia je predovšetkým ochranná. 

### **Predsieň**

Predsieň je hladká povrchová plocha medzi vnútornými pyskami. Pošvový otvor a otvor močovej rúry sú súčasťou predsiene. 

### **Pošvový otvor**

Pošvový/ vaginálny otvor je otvor pošvovej trubice a má niekoľko funkcií. Slúži na vylučovanie tekutiny nazývanej [výtok](https://pensive-newton-39aa56.netlify.app/hygiena-a-cistota-u-ludi-s-vulvou/) a menštruačnej krvi. Vaginálnym otvorom vychádza aj dieťa pri pôrode. Vaginálny otvor môže byť sexuálne stimulovaný a penetrovaný prstami, sexuálnymi pomôckami alebo penisom. 

### **Vonkajší otvor močovej rúry**

Ústie močovej trubice sa nachádza medzi žaluďom klitorisu a pošvovým otvorom. Otvor močovej trubice slúži primárne na únik moču z tela. U niektorých ľudí s vulvou však počas istých sexuálnych aktivít nastáva jav, ktorému hovoríme „squirting“. Vtedy sa cez otvor močovej trubice uvoľňuje tekutina, ktorá môže obsahovať tekutiny vytvorené v Skeneho žľaze aj moč. 

### **Perineum**

Perineum alebo hrádza u ľudí s vulvou je oblasť medzi pošvovým otvorom a konečníkom. Táto oblasť je bez chĺpkov a môže byť sexuálne stimulovaná. 

### **Análny otvor**

Análny otvor je vývod hrubého čreva, slúži na vylučovanie stolice. V okolí análneho otvoru rastie ochlpenie. Análny otvor nie je súčasťou reprodukčného systému.  

#### **Ako vyzerá vulva?**

Vzhľad vuliev je veľmi rôznorodý a mení sa v závislosti od veku, hormonálnych zmien aj sexuálneho vzrušenia. Hormóny, ktoré sa v oblasti genitálií nachádzajú, ovplyvňujú pigmentáciu kože. Z tohto dôvodu je oblasť vulvy väčšinou tmavšia, než zvyšok kože. Vnútorné pysky môžu mať rôznu farbu od tmavohnedej, cez bordovú, fialovú až po ružovú. Ich veľkosť sa tiež líši od človeka k človeku, niektoré sú ukryté medzi vonkajšími pyskami a sú takmer neviditeľné, niektoré je vidieť iba počas vzrušenia, iné sú dlhé a viac viditeľné než vonkajšie pysky. Vnútorné pysky sú často asymetrické, jedna strana môže byť výrazne dlhšia než tá druhá. Aj dĺžka, tvar a farba vonkajších pyskov a žaluďa klitorisu sa líšia. Žaluď môže byť úplne zakrytý predkožkou ale aj takmer úplne odokrytý. Počas sexuálneho vzrušenia dochádza k erekcii klitorisu. Klitoris sa vtedy zväčší a žaluď môže byť viac viditeľný.  

Tvar, dĺžka ani farba pyskov, žalude a predkožky klitorisu nie je dlhodobo ovplyvnená sexuálnou aktivitou! Bez ohľadu na to, do koľkých sexuálnych aktivít sa človek zapája (vrátane masturbácie), vulva sa nemôže „vyťahať“. Človek, ktorý nikdy nemal pohlavný styk môže mať dlhšie pysky než človek, ktorý mal desiatky sexuálnych partnerov a opačne. Tieto variácie nie sú spôsobené sexuálnou aktivitou. Počas sexuálneho vzrušenia však erektilné tkanivo spôsobí, že pysky aj klitoris sa môžu zduriť či výrazne stmavnúť. Po odznení erekcie sa vzhľad vulvy vráti do pôvodného stavu.  

Ochlpenie rastie väčšinou na vrchu ohanbia, na vonkajších pyskoch, v záhyboch medzi stehnami a pyskami, na vnútorných stehnách a v okolí análneho otvoru. Farba aj štruktúra ochlpenia môže byť rôzna. Chlpy môžu byť riedke, jemné alebo tvrdšie, ryšavé, tmavohnedé, blonďavé, podobne ako vlasy. Všetky tieto variácie sú zdravé. 

#### **Labioplastika**

Vplyvom nerealistického a nezdravého zobrazovania ľudských tiel v médiách alebo v porne, čoraz viac ľudí trápi vzhľad ich genitálií. Labioplastika (chirurgické zmenšenie vnútorných pyskov) je v posledných rokoch [najrýchlejšie rastúca plastická operácia](https://womenswellnessinstitute.com/labiaplasty-fastest-growing-cosmetic-surgery/)! Zotavovanie sa po labioplastike môže byť celkom náročné, malé pysky obsahujú riedke tkanivo, ktoré veľmi ľahko opuchne. Existuje iba veľmi málo ozajstných medicínskych indikácií na takýto zákrok, ako napríklad oprava pyskov po pôrode, alebo prípady, keď sú pysky nezvyčajne veľké a vadia pri bežných činnostiach. Toto je však extrémne zriedkavé. Tiež je veľmi rozšírená operácia, ktorej cieľom je vyblednutie kože v okolí genitálií a análneho otvoru, opäť z estetických dôvodov. Vzhľad vulvy sa prirodzene mení počas puberty, pôrodu či menopauzy. Sú to zdravé telesné a hormonálne zmeny, ktoré neudávajú hodnotu človeka, ani mu neuberajú z krásy či z príťažlivosti. Okrem toho, každá operácia so sebou nesie riziko menších ale aj veľkých komplikácií, v tomto prípade napr. rôzne zápaly či zníženú alebo zvýšenú citlivosť genitálií. Labioplastika by preto mala byť striktne vyhradená iba pre medicínsky indikované prípady. Ak si chcete pozrieť rôzne variácie vuliev, navštívte sekciu [Odporúčame](https://pensive-newton-39aa56.netlify.app/odporucame/).    

<div class="flex flex-wrap justify-around">
<img src="/images/uploads/3-vulva-diversity-1.jpg" alt="Rôzne vulvy zospodu">
<img src="/images/uploads/4-vulva-diversity-2.jpg" alt="Rôzne vulvy spredu">
</div>