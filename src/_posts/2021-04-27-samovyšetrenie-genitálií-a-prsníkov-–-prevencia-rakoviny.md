---
layout: post
title: Samovyšetrenie genitálií a prsníkov – prevencia rakoviny
slug: samovysetrenie-genitálii-a-prsnikov--prevencia-rakoviny
topic: zdravie
subtopic: problemy
date: 2021-04-25T05:45:00.000Z
metadescription: Samovyšetrenie genitálií a prsníkov je neodmysliteľnou súčasťou
  boja proti rakovine, môže byť však prospešné aj pri diagnostike iných
  zdravotných problémov.
---
Výskyt rakoviny každým rokov [rastie](https://www.agel.sk/media/tlacove-spravy/200203-prevencia-rakoviny.html). Výskyt niektorých typov rakoviny, ako rakoviny pľúc, môžeme minimalizovať svojím správaním, pri iných sa riziko zásadne ovplyvniť nedá. Najdôležitejším nástrojom v boji s rakovinou je preto **prevencia**. Sem patria pravidelné kontroly u obvodného/ej lekára/ky, pravidelné gynekologické vyšetrenia, vyšetrenia krčka maternice, mamografia, ultrazvuk/sonograf prsníkov, urologické vyšetrenia, vyšetrenia prostaty a podobne. Dôležitou prevenciou je aj [očkovanie proti HPV](/prevencia-ppi/), ktoré výrazne znižuje pravdepodobnosť výskytu rakoviny krčka maternica, vulvy, vagíny, penisu aj konečníka. Popri prevencii je v boji proti rakovine veľmi dôležitá aj včasná intervencia, ku ktorej môžeme prispieť aj my sami. Samovyšetrenie genitálií a prsníkov je neodmysliteľnou súčasťou boja proti rakovine, môže byť však prospešné aj pri diagnostike iných zdravotných problémov. 

<br>

## **Samovyšetrenie semenníkov a penisu**

Pravidelné samovyšetrenie semenníkov je dôležitou súčasťou prevencie rakoviny semenníkov. Tá postihuje najmä mladých ľudí medzi 15. a 35. rokom života. Väčšina prípadov, ktoré sa zachytia včas, sa dá liečiť. Ideálne je vykonávať samovyšetrenie semenníkov aspoň raz mesačne a to od začiatku puberty.

[**Semenníky** ](/vnutorne-pohlavne-ustrojenstvo-cloveka-s-penisom/)by sa mali kontrolovať vo vzpriamenej polohe, napríklad v teplej sprche alebo pred zrkadlom, keď miešok voľne visí. Jeden zo semenníkov je väčšinou o niečo nižšie. Pri samovyšetrení je dôležité sústrediť sa najmä na zmeny tvaru a veľkosti, na prípadné hrčky či nezvyčajné útvary. Odporúča sa použiť aj malé zrkadielko na vyšetrenie spodnej časti miešku či penisu. Samovyšetrenie sa vykonáva v nasledujúcich krokoch:

* prehmatať semenníky palcom a ukazovákom opatrným pootáčaním;
* poťažkať oba semenníky v ruke – mali byť rovnako ťažké;
* prezrieť semenníky a upriamiť pozornosť na znamienka, zmenu farby pokožky, výstupky, škvrny, vyrážky a hrčky a pozorovať zmeny;
* opatrne odkryť ochlpenie a prehmatať/prezrieť aj miesta, ktoré sú pokryté chlpmi.

<br>

Samovyšetrenie **[penisu](/vonkajsie-pohlavne-ustrojenstvo-cloveka-s-penisom/)** môže byť spojené so samovyšetrením semenníkov, pri ňom je však nutné sústrediť sa na celú oblasť genitálií. Rakovina penisu je veľmi zriedkavé ochorenie, je však rovnako dôležité podniknúť potrebné kroky na jej prevenciu. Samovyšetrenie penisu môže pomôcť aj ku skorej diagnostike pohlavne prenosnej infekcie. Vykonáva sa v nasledujúcich krokoch:

* bez stiahnutia predkožky prezrieť penis od špičky až po koreň, sústrediť sa zranenia, začervenanie, bradavice, zmenu farby pokožky, poškodené tkanivo, škvrny, vyrážky a podobne;
* prejsť prstami po celom penise a jemne stisnúť všetky časti, upriamiť pozornosť sa hrčky či neznáme útvary;
* ak má penis nepoškodenú predkožku, je potrebné ju stiahnuť a prezrieť žaluď aj korunku penisu;
* prezrieť a prehmatať perineum;
* všimnúť si možný výtok či nepríjemný zápach. <br>

V prípade zistenia zmien, opuchu, neznámych útvarov alebo čohokoľvek neobvyklého na semenníkoch, na miešku alebo na penise je potrebné vyhľadať odbornú pomoc. 

<br>

## **Samovyšetrenie prsníkov a vulvy**

Pravidelné samovyšetrenie **[prsníkov](/prsia/)** je dôležitou súčasťou prevencie rakoviny prsníkov. Je to totiž najčastejšie diagnostikovaná rakovina u ľudí s vulvou. Ideálne je vykonávať samovyšetrenie prsníkov aspoň raz mesačne a to od začiatku puberty, vždy do piateho dňa po menštruácii. Prsníky sa vyšetrujú hmatom a zrakom. Tkanivo prsníkov je citlivé a reaguje na zmeny hladín hormónov počas [menštruačného cyklu](/menstruacny-cyklus/), v období [tehotenstva](/vyvinove-fazy-plodu-a-tehotenstvo/), dojčenia a počas [menopauzy](/menopauza/). V prsníkoch sa bežne vyskytujú hrčky, ktoré nepredstavujú problém a v priebehu cyklu sa môžu meniť. Samovyšetrenie prsníkov sa vykonáva v nasledujúcich krokoch:

1. #### Vyšetrenie vo vzpriamenej polohy v stoji: 

* skontrolovať obrys prsníkov, zmeny veľkosti, tvaru a farby, zvrásnenie pokožky;
* vyšetriť bradavky – upriamiť pozornosť na tvar, umiestnenie, prípadné prehĺbenie dovnútra, opuch, olupovanie, vyrážky, bradavice, výtok a podobne;
* sústrediť sa na viditeľné hrčky alebo stvrdnutie;
* všímať si citlivé a bolestivé miesta.

1. #### Vyšetrenie v ľahu: 

* zdvihnúť ľavú ruku a položiť ju pod hlavu;
* pravou rukou vyšetriť ľavý prsník, použiť pritom brušká troch prstov – ukazovák, prostredník a prstenník – pevne pritláčať prsty a pomalými krúživými pohybmi vyšetriť prsník;
* ľavú ruku pripažiť k telu a pokračovať vo vyšetrovaní ľavého prsníka smerom nahor až po kľúčnu kosť a smerom von až do podpazušnej jamky;
* zopakovať postup na pravej strane. 

<br>

Samovyšetrenie [vulvy ](/vonkajsie-pohlavne-ustrojenstvo-cloveka-s-vulvou/)je tiež veľmi dôležité. O rakovine vulvy nie je také všeobecné povedomie ako o rakovine prsníkov, ale jej prevencia je rovnako dôležitá. Samovyšetrenie vulvy môže pomôcť aj ku skorej diagnostike pohlavne prenosnej infekcie či iných zdravotných problémov. Malo by sa vykonávať raz mesačne v rovnakej časti cyklu, mimo obdobia menštruačného krvácania. Vykonáva sa v nasledujúcich krokoch:

* ľahnúť si, sadnúť si alebo si čupnúť a použiť malé zrkadielko, aby bolo možné vidieť celú vulvu;
* postupne odokryť miesta, ktoré sú pokryté ochlpením;
* prezrieť a prehmatať vrch ohanbia, vonkajšie a vnútorné pysky, predkožku a žaluď klitorisu, perineum;
* roztvoriť vnútorné pysky a prezrieť vaginálny otvor a predsieň;
* sústrediť sa zranenia, začervenanie, bradavice, vredy, zmenu farby pokožky, hrčky, neznáme útvary, poškodené tkanivo, škvrny, vyrážky, výrastky a podobne; 
* obzvlášť dôležité je všímať si neobvyklý výtok, krvácanie alebo zápach;
* všímať si bolesť, svrbenie, citlivé miesta, opuch a podobne. <br>

V prípade zistenia zmien, opuchu, neznámych útvarov alebo čohokoľvek neobvyklého na prsníkoch alebo v oblasti vulvy je potrebné vyhľadať odbornú pomoc.

<br>

<br>

<br>

<p class="important-text">ZDROJE:</p>

Blahd Jr. MD, William H., and H.  Michael O'Connor MD . “Genital Self-Examination.” CS Mott Children's Hospital | Michigan Medicine. Mott Children's Hospital, February 26, 2020. 

<https://www.mottchildren.org/health-library/sig40811>. 

<br>

Jewell , Tim, and J. Keith Fisher, MD . “What to Expect from a Penile and Testicular Exam.” healthline, July 30, 2019. 

<https://www.healthline.com/health/penis-exam#what-it-screens-for>. 

<br>

“Rakovina Sa Dá Poraziť, Dôležitá Je Prevencia. Slovensko Má Najmodernejšie Prístroje Na Liečbu Rakoviny.” Rakovina sa dá poraziť, dôležitá je prevencia. Slovensko má najmodernejšie prístroje na liečbu rakoviny | AGEL SK. Skupina AGEL, February 3, 2020. 

<https://www.agel.sk/media/tlacove-spravy/200203-prevencia-rakoviny.html>. 

<br>

“Vulvar Cancer.” Mayo Clinic. Mayo Foundation for Medical Education and Research, October 23, 2020.

<https://www.mayoclinic.org/diseases-conditions/vulvar-cancer/symptoms-causes/syc-20368051>.