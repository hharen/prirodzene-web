---
layout: post
title: Začiatok tehotenstva
slug: zaciatok-tehotenstva
topic: telo
subtopic: vyvin
date: 2021-04-25T12:41:53.994Z
metadescription: Prvým krokom k zrodu ľudského života je tehotenstvo. K
  otehotneniu môže dôjsť rôznymi spôsobmi a taktiež je naň potrebných niekoľko
  nevyhnutných krokov. K faktorom ovplyvňujúcim šancu otehotnieť patria
  napríklad vek, životný štýl, zdravotný stav, a podobne.
references: >-
  Baldwin, John, and Janice Baldwin. “SexInfo Online.” SexInfo Online: nonprofit
  organization. University of California, Santa Barbara . Accessed January 1,
  2021. https://sexinfoonline.com/. 


  “Phases of Menstrual Cycle.” Menstrupedia. Accessed March 20, 2021. https://menstrupedia.com/articles/physiology/cycle-phases. 


  Redakcia. “Tehotenstvo, Počatie, Plánovanie Bábätka.” Promama. Accessed March 20, 2021. https://www.promama.sk/tehotenstvo/vyhladavanie?kategorie=41. 


  Weathering the Wait.” What To Expect. N.p., n.d. Web. 4 Feb. 2017.
---
Prvým krokom k zrodu ľudského života je otehotnenie. Jedným z dôležitých faktorov, ktoré hrajú rolu pri snahe otehotnieť, je vek. Počas jedného roka snahy o otehotnenie majú ľudia s maternicou v rôznom veku štatisticky rozdielne [šance](https://sexinfoonline.com/biological-steps-to-becoming-pregnant/), že sa im to podarí. Vo veku 25 a menej rokov je to 86 % šanca, vo veku 26 – 29 rokov je šanca otehotnieť 78 %, vo veku 30 – 34 je to 63 % a vo veku 35 a viac rokov je šanca otehotnieť 50 %. 

<br>

#### Tehotenstvo začína oplodnením vajíčka spermiou. K oplodneniu môže dôjsť niekoľkými spôsobmi:

* nechránená vaginálno-penilná penetrácia, pri ktorej došlo k ejakulácií semena vo vnútri vagíny;
* iné sexuálne aktivity, pri ktorých sa spermie dostali do vagíny, napríklad prostredníctvom predejakulátu;
* alternatívne spôsoby oplodnenia, napríklad umelé oplodnenie, pri ktorom boli spermie zavedené do pošvy a vajíčko bolo oplodnené vo vajíčkovode;
* umelé oplodnenie, alebo tzv. in vitro fertilizácia (oplodnenie mimo tela), pri ktorom boli po predchádzajúcej hormonálnej stimulácii odobraté vajíčka, ktoré boli oplodnené spermiami a následne bolo embryo vložené do maternice.

<br>

K otehotneniu vedie niekoľko krokov:

<br>

### 1. Tvorba spermií a vajíčok

Ľudia s penisom začínajú [produkovať spermie](/tvorba-ejakulatu/) v období [puberty](/puberta/). [Spermatogenéza ](/tvorba-ejakulatu/)– tvorba spermií – prebieha v semenníkoch, ktoré sú zložené zo [semenotvorných kanálikov](/vnutorne-pohlavne-ustrojenstvo-cloveka-s-penisom/). Zdravé spermie sa produkujú pri teplote približne 34°C, čo je o 3 – 4 stupne chladnejšie, než je bežná telesná teplota. Z tohto dôvodu sú semenníky uložené v miešku, ktorý visí medzi penisom a análnym otvorom. Vďaka tomuto dokáže telo regulovať teplotu semenníkov. Tvorba jednej spermie trvá približne 64 – 72 dní. Počas jednej ejakulácie opustí telo približne 100 – 300 miliónov spermií. Z tohto dôvodu musí tvorba spermií prebiehať nepretržite. 

Ľudia s vulvou sa narodia s 1 – 2 miliónmi nezrelých vajíčok uložených vo [vaječníkoch](/vnutorne-pohlavne-ustrojenstvo-cloveka-s-vulvou/), pričom približne 400 z nich dozrie v období medzi prvou [menštruáciou](/menstruacny-cyklus/) a [menopauzou](/menopauza/). Nezrelé vajíčka sú uložené v malých vačkoch naplnených tekutinou, ktoré nazývame folikuly. Raz za mesiac podmozgová žľaza vylúči folikulostimulačný hormón (FSH), ktorý podnieti dozrievanie niekoľkých folikulov. 

<br>

### 2. Ovulácia 

Iba jeden z dozrievajúcich folikulov dozrie úplne, ostatné folikuly telo vstrebe. V ojedinelých prípadoch dozrie viac než 1 vajíčko, čo môže viesť k narodeniu dvojvaječných dvojčiat. Dozretý folikul praskne počas procesu, ktorému hovoríme [ovulácia](/menstruacny-cyklus/) a následne prejde stenou vaječníka. Po ovulácii sa folikul mení na žlté teliesko, ktoré produkuje zvýšenú hladinu progesterónu. Estrogén spôsobí, že [sliznica maternice](/vnutorne-pohlavne-ustrojenstvo-cloveka-s-vulvou/) rastie. Progesterón spôsobí, že sliznica v maternici sa zmení tak, že dokáže prijať a vyživiť embryo. Vajíčko je schopné oplodnenia 12 hodín po ovulácii. 

<br>

### 3. Oplodnenie

Oplodnenie prebieha vo vajíčkovode. Na to, aby k nemu došlo, sa musí stretnúť niekoľko faktorov. Patria sem: tvorba dozretého vajíčka, správne načasovanie [menštruačného cyklu ](/menstruacny-cyklus/)s pohlavným stykom, prostredie vo vajíčkovode vhodné pre oplodnenie, plodnosť spermií a schopnosť spermií oplodniť vajíčko. Z miliónov spermií, ktoré sú pri ejakulácii vylúčené, sa k vajíčkovodom dostane najviac niekoľko stoviek. Spermie sú schopné prežiť v maternici alebo vo vajíčkovodoch až 5 dní. Keď sa spermie dostanú až k vajíčku, obklopia ho a snažia sa preniknúť do jeho steny a oplodniť ho. Keď sa „hlavička“ spermie dotkne vajíčka, spermia vylúči enzýmy, vďaka ktorým je schopná preniknúť cez stenu vajíčka. Po tom, ako spermia oplodní vajíčko, nastane chemická reakcia, ktorá zabráni ostatným spermiám oplodniť ho. Keď vajíčko vstrebe spermiu, dôjde k tvorbe zygoty – bunky, ktorá obsahuje 46 chromozómov, 23 pochádza zo spermie a 23 z vajíčka. 

<br>

### 4. Zahniezdenie vajíčka

Kým oplodnené vajíčko putuje do maternice, stane sa z neho zhluk približne 100 buniek, ktorému hovoríme blastocysta. Tento proces trvá približne 5 – 7 dní od oplodnenia. Z buniek, ktoré sa vyvíjajú v blastocyste, sa neskôr stane plod a z vonkajšej steny blastocysty sa stane placenta. Keď sa blastocysta dostane do maternice, zahniezdi sa v jej stene. Sliznica maternice zhrubne a krčok maternice sa pokryje hustým hlienom, ktorý bude krčok uzatvárať až do konca [tehotenstva](/vyvinove-fazy-plodu-a-tehotenstvo/). Počas nasledujúcich týždňov a mesiacov nastane exponenciálny rast buniek a embryo sa bude zväčšovať. Dôjde k bunkovej diferenciácii a bunky sa postupne špecializujú. Približne 6 dní po ovulácií, hneď od momentu zahniezdenia, sa v tele začne produkovať hCG hormón, ktorý bežný tehotenský test dokáže zachytiť v moči. Tehotenský test teda môže byť pozitívny ešte pred meškajúcou menštruáciou.