---
layout: post
title: Vnútorné pohlavné ústrojenstvo človeka s penisom
slug: vnutorne-pohlavne-ustrojenstvo-cloveka-s-penisom
topic: telo
subtopic: anatomia
date: 2021-04-24T18:44:53.077Z
metadescription: "Vnútorné pohlavné ústrojenstvo človeka s penisom sa skladá z
  nasledujúcich častí: močová rúra, semenníky, nadsemenníky, semenné mechúriky,
  Cowperove žľazy, predstojnica, semenovody."
references: >-
  Association, British Medical. “The Law and Ethics of Male Circumcision:
  Guidance for Doctors.” Journal of Medical Ethics. Institute of Medical Ethics,
  June 1, 2004. https://jme.bmj.com/content/30/3/259. 


  Baldwin, John, and Janice Baldwin. “SexInfo Online.” SexInfo Online: nonprofit organization. University of California, Santa Barbara . Accessed January 1, 2021. https://sexinfoonline.com/. 


  Brochmann, Nina, and Ellen Støkken Dahl. The Wonder Down Under. Hodder &amp; Stoughton, 2018. 


  Mandal, Dr. Ananya. “Semen Physiology.” News Medical Life Science, February 27, 2019. https://www.news-medical.net/health/Semen-Physiology.aspx. 


  Mráz, Peter, and Kamil Belej. Anatómia Ľudského Tela 2. Slovak Academic Press, 2016. 


  Rare, Ruby. Sex Ed:A Guide for Adults. London, UK: Bloomsbury, 2020.
---
Vnútorné pohlavné ústrojenstvo človeka s penisom sa skladá z nasledujúcich častí:

<div class="flex flex-wrap justify-around">
<img src="/images/uploads/internal-male.jpg" alt="Vnútorné pohlavné ústrojenstvo človeka s penisom">
</div>

## Močová rúra

Močová rúra je obklopená špongióznym telesom. Slúži na vývod moču z močového mechúru a na vylúčenie ejakulátu, ktorý sa tvorí v prostate, v semenných mechúrikoch a v semenníkoch. Na močovej trubici je aj zvierač, ktorý zabraňuje ejakulátu a moču opustiť telo naraz.

## Semenníky

Semenníky sú oválne párové orgány. V predpubertálnom veku sú uložené vo vnútri tela, počas puberty „spadnú“ do mieška. Semenníky produkujú testosterón a spermie. Počas ejakulácie sa spermie pohybujú cez semenovody smerom do močovej rúry, odkiaľ je ejakulát vylúčený. Spermie sa začnú produkovať v období puberty. Štruktúra semenníkov je zložená zo semenotvorných kanálikov. Sú to početné, tenké, nahusto stočené kanáliky, v ktorých prebieha [spermatogenéza – tvorba spermií](https://pensive-newton-39aa56.netlify.app/tvorba-ejakulatu/). 

## Nadsemenníky

Nadsemenníky sú párové orgány uložené v miešku a spojené so zadnou stranou semenníkov. Na dolnom okraji zadnej svojej časti prechádza nadsemenník plynulo do semenovodu. V nadsemenníkoch sa nachádzajú vývodné kanáliky a lalôčiky, kde spermie dozrievajú. Nadsemenník poskytuje vhodné prostredie na dozretie spermií, získavajú tú schopnosť pohybu a schopnosť oplodnenia vajíčka. Vzniká tu aj hlienovitý sekrét, ktorý pomáha látkovej výmene spermií. Spermie prechádzajú zo semenníkov do nadsemenníkov a odtiaľ do semenovodov. 

## Semenné mechúriky

Sú to dve malé žľazy, ktorá sa nachádzajú vedľa konečnej časti semenovodov. Produkujú zásaditú tekutinu, ktorá je bohatá na fruktózu, ktorú spermie potrebujú k pohybu. Táto tekutina dodáva ejakulátu lepkavú hrudkovitú štruktúru. Vďaka lepkavosti sa následne spermie jednoduchšie udržia vo vagíne. Tekutina vytvorená v semenných mechúrikoch tvorí približne [46 – 80 %](https://www.news-medical.net/health/Semen-Physiology.aspx) ejakulátu. 

## Cowperove žľazy

Cowperove žľazy sú umiestnené popri oboch stranách močovej rúry pod prostatou a sú veľké približne ako hrášok. Počas sexuálneho vzrušenia tieto žľazy produkujú slizkú zásaditú tekutinu, ktorej funkciou je lubrikovať močovú rúru a neutralizovať kyslé pozostatky moču. Tejto tekutine hovoríme predejakulát. Je to väčšinou malá kvapka priesvitnej až bielej tekutiny, ktorá sa objaví na špičke penisu krátko pred ejakuláciou. Ak sa človek po poslednej ejakulácii nevymočil, predejakulát môže obsahovať malé množstvo spermií.

## Prostata/ Predstojnica

Prostata je žľaza vo veľkosti gaštanu, nachádza sa pod močovým mechúrom a pred hrubým črevom. Prechádza ňou močová rúra. Prostata produkuje zásaditú tekutinu, ktorá konzistenciou pripomína mlieko. Táto tekutina vytvára ideálne prostredie pre spermie a tvorí približne [13 – 33 %](https://www.news-medical.net/health/Semen-Physiology.aspx) ejakulátu. Súčasťou tejto žľazy sú tiež svaly, ktoré pomáhajú ejakulátu opustiť telo. Starnutím sa prostata zväčšuje, čo môže spôsobiť rôzne problémy. 

## Semenovody

Semenovody sú dve dlhé trubice, ktoré vedú z nadsemenníkov do panvovej dutiny a prechádzajú za močový mechúr. Ich úlohou je preprava spermií. Sú chránené tenkou vrstvou svalstva, ktorá sa počas ejakulácie sťahuje. Hovoríme tomu peristaltický pohyb. Napomáha pohybu spermií smerom k močovej rúre.

### **Dĺžka penisu, veľkosť mieška a kvalita spermií**

Bez ohľadu na to, čo sa hovorí, hodnota človeka nemá nič spoločné s jeho pohlavným ústrojenstvom. Existuje množstvo falošných teórií o tom, že kvalita alebo množstvo spermií, veľkosť mieška či dĺžka penisu sú atribúty, ktoré sú spojené s charakterom a osobnosťou človeka. Veľa ľudí používa „malý penis“ ako urážku, naopak „mať veľké vajcia“ sa považuje za znak odvahy, sily alebo fyzickej zdatnosti. Nič z tohto nie je pravda. Rôzny výzor genitálií je úplne bežnou súčasťou biologickej variácie a nemá nič spoločné s povahovými črtami človeka. Tiež existujú nezmyselné teórie, podľa ktorých sa človeku pri častej masturbácii „minú“ spermie alebo sa mu poškodí plodnosť. Vzhľad penisu je tiež často spájaný so sexuálnou aktivitou. Kvôli týmto škodlivým stereotypom sa čoraz viac ľudí snaží o zväčšenie svojho penisu. Sú dostupné rôzne tabletky, tinktúry a krémy, ktoré sľubujú zväčšenie penisu. Okrem toho existuje dokonca vákuová pumpa na penis, ktorá vytvára tlak v penise a umelo ho tak zväčšuje. Predávajú sa aj rôzne „predlžovače“, ktoré sú zaťažené závažím a majú za úlohu penis natiahnuť. Všetky tieto metódy sú nesmierne nebezpečné a môžu spôsobiť vážne poranenia či dokonca úplne znefunkčniť penis!. 

Zákrok, ktorý je tiež často vykonávaný z estetických dôvodov sa volá obriezka. Veľa ľudí s penisom podstúpi obriezku v detstve. Vo viacerých krajinách je to rutinný zákrok, pretože v minulosti sa vykonával prevenčne z hygienických dôvodov. Obmedzený prístup k čistej vode a k celkovej hygiene často spôsoboval rôzne infekcie či zvýšené riziko prenosu pohlavne prenosných infekcií, keďže žaluď sa pod predkožkou musí dôkladne umývať. V dnešnej dobe je však tento zákrok nepotrebný a vykonáva sa predovšetkým z dôvodu tradície. Okrem toho sa obriezka podstupuje aj z náboženských dôvodov. 

<div class='f-telo box-post'>

Obriezka u detí vykonávaná bez zdravotnej indikácie je zásahom do práv dieťaťa. Preto by sa obriezka v detstve mala vykonávať len v situáciách, keď je to zdravotne nevyhnutné. 

</div>