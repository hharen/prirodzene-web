---
layout: post
title: Menštruačný cyklus
slug: menstruacny-cyklus
topic: telo
subtopic: vyvin
date: 2021-04-25T14:39:36.873Z
metadescription: Pojem „menštruačný cyklus“ označuje automatické, periodické,
  fyziologické a hormonálne zmeny v tele človeka s vulvou, ktoré sú pod
  kontrolou reprodukčného hormonálneho systému. Cyklus väčšinou trvá 24 – 42
  dní, najbežnejšie približne 28 dní.
references: >-
  Baldwin, John, and Janice Baldwin. “SexInfo Online.” SexInfo Online: nonprofit
  organization. University of California, Santa Barbara . Accessed January 1,
  2021. https://sexinfoonline.com/. 


  Brochmann, Nina, and Ellen Støkken Dahl. The Wonder Down Under. Hodder &amp; Stoughton, 2018. 


  “Phases of Menstrual Cycle.” Menstrupedia. Accessed March 20, 2021. https://menstrupedia.com/articles/physiology/cycle-phases
---
<div class='notes'>

SLOVNÍK <br> <br>

<strong>podmozgová žľaza</strong> – štruktúra veľkosti hrášku nachádzajúca sa na báze mozgu, ktorá zohráva úlohu v regulácii funkcií ostatných žliaz v organizme; uvoľňuje hormóny, ktoré ovplyvňujú funkcie jednotlivých orgánov <br>

<strong>LH a FSH</strong> – puberta sa začne produkciou GnRH hormónu, ktorý odovzdá signál podmozgovej žľaze, aby začala produkovať LH a FSH hormóny; tie majú na základe biologického pohlavia rozličnú úlohu v tele človeka <br>

<strong>folikul</strong> – guľovitý „vačok“, ktorý obsahuje vajíčko <br>

<strong>endometrium</strong> – sliznica maternice, najvnútornejšia časť maternicovej steny <br>

</div>

Pojem „menštruačný cyklus“ označuje automatické, periodické, fyziologické a hormonálne zmeny v tele [človeka s vulvou](/muz-a-zena-vs-samec-a-samica/), ktoré sú pod kontrolou reprodukčného hormonálneho systému. Cyklus väčšinou trvá 24 – 42 dní, najbežnejšie približne 28 dní. Je regulovaný LH a FSH hormónmi, ktoré aktivujú produkciu estrogénu a progesterónu. Začína v [puberte](/puberta/) a končí v období [menopauzy](/menopauza/). V období života sa dĺžka a priebeh menštruačného cyklu môžu meniť alebo zastaviť v dôsledku hormonálnych zmien, stresu, [tehotenstva](/vyvinove-fazy-plodu-a-tehotenstvo/), zdravotných problémov, hormonálnej antikoncepcie a iných faktorov. Cyklus prebieha v 4 fázach. <br>

### **1. Menštruačná fáza**

Túto fázu hovorovo nazývame aj menzes, krámy alebo perióda. Začína prvým dňom samotnej menštruácie, ktorá zväčša trvá 3 – 7 dní (ale môže trvať aj dlhšie). Počas nej dochádza k odlúčeniu nekrotickej časti [endometria](https://pensive-newton-39aa56.netlify.app/vnutorne-pohlavne-ustrojenstvo-cloveka-s-vulvou/). Telo sa ho zbavuje pomocou menštruačnej tekutiny, ktorá okrem neho obsahuje krv aj [výtok](https://pensive-newton-39aa56.netlify.app/hygiena-a-cistota-u-ludi-s-vulvou/). V maternici dochádza ku kontrakciám, kedy sa svaly v okolí [maternice](/vnutorne-pohlavne-ustrojenstvo-cloveka-s-vulvou/) sťahujú a zbavujú sa tak endometria. Bežné množstvo vylúčenej tekutiny je 10 – 80 ml. Na jej zachytávanie alebo vsetrebávanie sa dajú použiť rôzne [menštruačné pomôcky](/menstruacne-pomocky/).<br>

### **2. Folikulárna fáza**

Jej súčasťou je aj menštruačná fáza, začína prvým dňom menštruácie a končí tesne pred ovuláciou (zväčšia teda trvá od 1. do 13. dňa cyklu). Podmozgová žľaza vypustí hormón, ktorý stimuluje rast vajíčok vo [vaječníkoch](/vnutorne-pohlavne-ustrojenstvo-cloveka-s-vulvou/). Následne dochádza k dozretiu 1 folikulu. Dozretý folikul začne produkovať hormón, vďaka ktorému sa vyvinie nová vrstva endometria. <br>

### **3. Ovulácia**

K ovulácii väčšinou dochádza okolo 14. dňa cyklu, teda v jeho polovici. Môže to však by aj skôr alebo neskôr. V prípade, že menštruačná fáza trvá nezvyčajne dlho, môže sa dokonca prekrývať s ovuláciou. Počas ovulácie dôjde k sekrécii hormónu v podmozgovej žľaze, ktorý dá signál jednému z 2 [vaječníkov](https://pensive-newton-39aa56.netlify.app/vnutorne-pohlavne-ustrojenstvo-cloveka-s-vulvou/), aby uvoľnil dozreté vajíčko do [vajíčkovodov](https://pensive-newton-39aa56.netlify.app/vnutorne-pohlavne-ustrojenstvo-cloveka-s-vulvou/). <br>

### **4. Luteálna fáza** 

Začína hneď po ovulácii, teda po uvoľnení vajíčka z vaječníka, a trvá až do konca cyklu (teda do prvého dňa začiatku novej menštruačnej fázy). Vajíčko vo vajíčkovodoch zotrvá 24 hodín, počas ktorých môže prísť k jeho oplodneniu spermiou. Ak k oplodneniu nedôjde, vajíčko sa „rozpadne“. Hormón, ktorý zabezpečoval vývin endometria sa „minie“. Dôjde k rozpadu buniek endometria, ktorý trvá niekoľko hodín až jeden deň. Telo sa potrebuje odumretého endometria a vajíčka zbaviť, nastane menštruačná fáza a cyklus sa začína odznova.